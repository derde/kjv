Genesis 1:1 בראשׁית ברא אלהים את השׁמים ואת הארץ׃
Genesis 1:2 והארץ היתה תהו ובהו וחשׁך על פני תהום ורוח אלהים מרחפת על פני המים׃
Genesis 1:3 ויאמר אלהים יהי אור ויהי אור׃
Genesis 1:4 וירא אלהים את האור כי טוב ויבדל אלהים בין האור ובין החשׁך׃
Genesis 1:5 ויקרא אלהים לאור יום ולחשׁך קרא לילה ויהי ערב ויהי בקר יום אחד׃
Genesis 1:6 ויאמר אלהים יהי רקיע בתוך המים ויהי מבדיל בין מים למים׃
Genesis 1:7 ויעשׂ אלהים את הרקיע ויבדל בין המים אשׁר מתחת לרקיע ובין המים אשׁר מעל לרקיע ויהי כן׃
Genesis 1:8 ויקרא אלהים לרקיע שׁמים ויהי ערב ויהי בקר יום שׁני׃
Genesis 1:9 ויאמר אלהים יקוו המים מתחת השׁמים אל מקום אחד ותראה היבשׁה ויהי כן׃
Genesis 1:10 ויקרא אלהים ליבשׁה ארץ ולמקוה המים קרא ימים וירא אלהים כי טוב׃
Genesis 1:11 ויאמר אלהים תדשׁא הארץ דשׁא עשׂב מזריע זרע עץ פרי עשׂה פרי למינו אשׁר זרעו בו על הארץ ויהי כן׃
Genesis 1:12 ותוצא הארץ דשׁא עשׂב מזריע זרע למינהו ועץ עשׂה פרי אשׁר זרעו בו למינהו וירא אלהים כי טוב׃
Genesis 1:13 ויהי ערב ויהי בקר יום שׁלישׁי׃
Genesis 1:14 ויאמר אלהים יהי מארת ברקיע השׁמים להבדיל בין היום ובין הלילה והיו לאתת ולמועדים ולימים ושׁנים׃
Genesis 1:15 והיו למאורת ברקיע השׁמים להאיר על הארץ ויהי כן׃
Genesis 1:16 ויעשׂ אלהים את שׁני המארת הגדלים את המאור הגדל לממשׁלת היום ואת המאור הקטן לממשׁלת הלילה ואת הכוכבים׃
Genesis 1:17 ויתן אתם אלהים ברקיע השׁמים להאיר על הארץ׃
Genesis 1:18 ולמשׁל ביום ובלילה ולהבדיל בין האור ובין החשׁך וירא אלהים כי טוב׃
Genesis 1:19 ויהי ערב ויהי בקר יום רביעי׃
Genesis 1:20 ויאמר אלהים ישׁרצו המים שׁרץ נפשׁ חיה ועוף יעופף על הארץ על פני רקיע השׁמים׃
Genesis 1:21 ויברא אלהים את התנינם הגדלים ואת כל נפשׁ החיה הרמשׂת אשׁר שׁרצו המים למינהם ואת כל עוף כנף למינהו וירא אלהים כי טוב׃
Genesis 1:22 ויברך אתם אלהים לאמר פרו ורבו ומלאו את המים בימים והעוף ירב בארץ׃
Genesis 1:23 ויהי ערב ויהי בקר יום חמישׁי׃
Genesis 1:24 ויאמר אלהים תוצא הארץ נפשׁ חיה למינה בהמה ורמשׂ וחיתו ארץ למינה ויהי כן׃
Genesis 1:25 ויעשׂ אלהים את חית הארץ למינה ואת הבהמה למינה ואת כל רמשׂ האדמה למינהו וירא אלהים כי טוב׃
Genesis 1:26 ויאמר אלהים נעשׂה אדם בצלמנו כדמותנו וירדו בדגת הים ובעוף השׁמים ובבהמה ובכל הארץ ובכל הרמשׂ הרמשׂ על הארץ׃
Genesis 1:27 ויברא אלהים את האדם בצלמו בצלם אלהים ברא אתו זכר ונקבה ברא אתם׃
Genesis 1:28 ויברך אתם אלהים ויאמר להם אלהים פרו ורבו ומלאו את הארץ וכבשׁה ורדו בדגת הים ובעוף השׁמים ובכל חיה הרמשׂת על הארץ׃
Genesis 1:29 ויאמר אלהים הנה נתתי לכם את כל עשׂב זרע זרע אשׁר על פני כל הארץ ואת כל העץ אשׁר בו פרי עץ זרע זרע לכם יהיה לאכלה׃
Genesis 1:30 ולכל חית הארץ ולכל עוף השׁמים ולכל רומשׂ על הארץ אשׁר בו נפשׁ חיה את כל ירק עשׂב לאכלה ויהי כן׃
Genesis 1:31 וירא אלהים את כל אשׁר עשׂה והנה טוב מאד ויהי ערב ויהי בקר יום השׁשׁי׃
Genesis 2:1 ויכלו השׁמים והארץ וכל צבאם׃
Genesis 2:2 ויכל אלהים ביום השׁביעי מלאכתו אשׁר עשׂה וישׁבת ביום השׁביעי מכל מלאכתו אשׁר עשׂה׃
Genesis 2:3 ויברך אלהים את יום השׁביעי ויקדשׁ אתו כי בו שׁבת מכל מלאכתו אשׁר ברא אלהים לעשׂות׃
Genesis 2:4 אלה תולדות השׁמים והארץ בהבראם ביום עשׂות יהוה אלהים ארץ ושׁמים׃
Genesis 2:5 וכל שׂיח השׂדה טרם יהיה בארץ וכל עשׂב השׂדה טרם יצמח כי לא המטיר יהוה אלהים על הארץ ואדם אין לעבד את האדמה׃
Genesis 2:6 ואד יעלה מן הארץ והשׁקה את כל פני האדמה׃
Genesis 2:7 וייצר יהוה אלהים את האדם עפר מן האדמה ויפח באפיו נשׁמת חיים ויהי האדם לנפשׁ חיה׃
Genesis 2:8 ויטע יהוה אלהים גן בעדן מקדם וישׂם שׁם את האדם אשׁר יצר׃
Genesis 2:9 ויצמח יהוה אלהים מן האדמה כל עץ נחמד למראה וטוב למאכל ועץ החיים בתוך הגן ועץ הדעת טוב ורע׃
Genesis 2:10 ונהר יצא מעדן להשׁקות את הגן ומשׁם יפרד והיה לארבעה ראשׁים׃
Genesis 2:11 שׁם האחד פישׁון הוא הסבב את כל ארץ החוילה אשׁר שׁם הזהב׃
Genesis 2:12 וזהב הארץ ההוא טוב שׁם הבדלח ואבן השׁהם׃
Genesis 2:13 ושׁם הנהר השׁני גיחון הוא הסובב את כל ארץ כושׁ׃
Genesis 2:14 ושׁם הנהר השׁלישׁי חדקל הוא ההלך קדמת אשׁור והנהר הרביעי הוא פרת׃
Genesis 2:15 ויקח יהוה אלהים את האדם וינחהו בגן עדן לעבדה ולשׁמרה׃
Genesis 2:16 ויצו יהוה אלהים על האדם לאמר מכל עץ הגן אכל תאכל׃
Genesis 2:17 ומעץ הדעת טוב ורע לא תאכל ממנו כי ביום אכלך ממנו מות תמות׃
Genesis 2:18 ויאמר יהוה אלהים לא טוב היות האדם לבדו אעשׂה לו עזר כנגדו׃
Genesis 2:19 ויצר יהוה אלהים מן האדמה כל חית השׂדה ואת כל עוף השׁמים ויבא אל האדם לראות מה יקרא לו וכל אשׁר יקרא לו האדם נפשׁ חיה הוא שׁמו׃
Genesis 2:20 ויקרא האדם שׁמות לכל הבהמה ולעוף השׁמים ולכל חית השׂדה ולאדם לא מצא עזר כנגדו׃
Genesis 2:21 ויפל יהוה אלהים תרדמה על האדם ויישׁן ויקח אחת מצלעתיו ויסגר בשׂר תחתנה׃
Genesis 2:22 ויבן יהוה אלהים את הצלע אשׁר לקח מן האדם לאשׁה ויבאה אל האדם׃
Genesis 2:23 ויאמר האדם זאת הפעם עצם מעצמי ובשׂר מבשׂרי לזאת יקרא אשׁה כי מאישׁ לקחה זאת׃
Genesis 2:24 על כן יעזב אישׁ את אביו ואת אמו ודבק באשׁתו והיו לבשׂר אחד׃
Genesis 2:25 ויהיו שׁניהם ערומים האדם ואשׁתו ולא יתבשׁשׁו׃
Genesis 3:1 והנחשׁ היה ערום מכל חית השׂדה אשׁר עשׂה יהוה אלהים ויאמר אל האשׁה אף כי אמר אלהים לא תאכלו מכל עץ הגן׃
Genesis 3:2 ותאמר האשׁה אל הנחשׁ מפרי עץ הגן נאכל׃
Genesis 3:3 ומפרי העץ אשׁר בתוך הגן אמר אלהים לא תאכלו ממנו ולא תגעו בו פן תמתון׃
Genesis 3:4 ויאמר הנחשׁ אל האשׁה לא מות תמתון׃
Genesis 3:5 כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע׃
Genesis 3:6 ותרא האשׁה כי טוב העץ למאכל וכי תאוה הוא לעינים ונחמד העץ להשׂכיל ותקח מפריו ותאכל ותתן גם לאישׁה עמה ויאכל׃
Genesis 3:7 ותפקחנה עיני שׁניהם וידעו כי עירמם הם ויתפרו עלה תאנה ויעשׂו להם חגרת׃
Genesis 3:8 וישׁמעו את קול יהוה אלהים מתהלך בגן לרוח היום ויתחבא האדם ואשׁתו מפני יהוה אלהים בתוך עץ הגן׃
Genesis 3:9 ויקרא יהוה אלהים אל האדם ויאמר לו איכה׃
Genesis 3:10 ויאמר את קלך שׁמעתי בגן ואירא כי עירם אנכי ואחבא׃
Genesis 3:11 ויאמר מי הגיד לך כי עירם אתה המן העץ אשׁר צויתיך לבלתי אכל ממנו אכלת׃
Genesis 3:12 ויאמר האדם האשׁה אשׁר נתתה עמדי הוא נתנה לי מן העץ ואכל׃
Genesis 3:13 ויאמר יהוה אלהים לאשׁה מה זאת עשׂית ותאמר האשׁה הנחשׁ השׁיאני ואכל׃
Genesis 3:14 ויאמר יהוה אלהים אל הנחשׁ כי עשׂית זאת ארור אתה מכל הבהמה ומכל חית השׂדה על גחנך תלך ועפר תאכל כל ימי חייך׃
Genesis 3:15 ואיבה אשׁית בינך ובין האשׁה ובין זרעך ובין זרעה הוא ישׁופך ראשׁ ואתה תשׁופנו עקב׃
Genesis 3:16 אל האשׁה אמר הרבה ארבה עצבונך והרנך בעצב תלדי בנים ואל אישׁך תשׁוקתך והוא ימשׁל׃
Genesis 3:17 ולאדם אמר כי שׁמעת לקול אשׁתך ותאכל מן העץ אשׁר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך׃
Genesis 3:18 וקוץ ודרדר תצמיח לך ואכלת את עשׂב השׂדה׃
Genesis 3:19 בזעת אפיך תאכל לחם עד שׁובך אל האדמה כי ממנה לקחת כי עפר אתה ואל עפר תשׁוב׃
Genesis 3:20 ויקרא האדם שׁם אשׁתו חוה כי הוא היתה אם כל חי׃
Genesis 3:21 ויעשׂ יהוה אלהים לאדם ולאשׁתו כתנות עור וילבשׁם׃
Genesis 3:22 ויאמר יהוה אלהים הן האדם היה כאחד ממנו לדעת טוב ורע ועתה פן ישׁלח ידו ולקח גם מעץ החיים ואכל וחי לעלם׃
Genesis 3:23 וישׁלחהו יהוה אלהים מגן עדן לעבד את האדמה אשׁר לקח משׁם׃
Genesis 3:24 ויגרשׁ את האדם וישׁכן מקדם לגן עדן את הכרבים ואת להט החרב המתהפכת לשׁמר את דרך עץ החיים׃
Genesis 4:1 והאדם ידע את חוה אשׁתו ותהר ותלד את קין ותאמר קניתי אישׁ את יהוה׃
Genesis 4:2 ותסף ללדת את אחיו את הבל ויהי הבל רעה צאן וקין היה עבד אדמה׃
Genesis 4:3 ויהי מקץ ימים ויבא קין מפרי האדמה מנחה ליהוה׃
Genesis 4:4 והבל הביא גם הוא מבכרות צאנו ומחלבהן וישׁע יהוה אל הבל ואל מנחתו׃
Genesis 4:5 ואל קין ואל מנחתו לא שׁעה ויחר לקין מאד ויפלו פניו׃
Genesis 4:6 ויאמר יהוה אל קין למה חרה לך ולמה נפלו פניך׃
Genesis 4:7 הלוא אם תיטיב שׂאת ואם לא תיטיב לפתח חטאת רבץ ואליך תשׁוקתו ואתה תמשׁל׃
Genesis 4:8 ויאמר קין אל הבל אחיו ויהי בהיותם בשׂדה ויקם קין אל הבל אחיו ויהרגהו׃
Genesis 4:9 ויאמר יהוה אל קין אי הבל אחיך ויאמר לא ידעתי השׁמר אחי אנכי׃
Genesis 4:10 ויאמר מה עשׂית קול דמי אחיך צעקים אלי מן האדמה׃
Genesis 4:11 ועתה ארור אתה מן האדמה אשׁר פצתה את פיה לקחת את דמי אחיך מידך׃
Genesis 4:12 כי תעבד את האדמה לא תסף תת כחה לך נע ונד תהיה בארץ׃
Genesis 4:13 ויאמר קין אל יהוה גדול עוני מנשׂוא׃
Genesis 4:14 הן גרשׁת אתי היום מעל פני האדמה ומפניך אסתר והייתי נע ונד בארץ והיה כל מצאי יהרגני׃
Genesis 4:15 ויאמר לו יהוה לכן כל הרג קין שׁבעתים יקם וישׂם יהוה לקין אות לבלתי הכות אתו כל מצאו׃
Genesis 4:16 ויצא קין מלפני יהוה וישׁב בארץ נוד קדמת עדן׃
Genesis 4:17 וידע קין את אשׁתו ותהר ותלד את חנוך ויהי בנה עיר ויקרא שׁם העיר כשׁם בנו חנוך׃
Genesis 4:18 ויולד לחנוך את עירד ועירד ילד את מחויאל ומחייאל ילד את מתושׁאל ומתושׁאל ילד את למך׃
Genesis 4:19 ויקח לו למך שׁתי נשׁים שׁם האחת עדה ושׁם השׁנית צלה׃
Genesis 4:20 ותלד עדה את יבל הוא היה אבי ישׁב אהל ומקנה׃
Genesis 4:21 ושׁם אחיו יובל הוא היה אבי כל תפשׂ כנור ועוגב׃
Genesis 4:22 וצלה גם הוא ילדה את תובל קין לטשׁ כל חרשׁ נחשׁת וברזל ואחות תובל קין נעמה׃
Genesis 4:23 ויאמר למך לנשׁיו עדה וצלה שׁמען קולי נשׁי למך האזנה אמרתי כי אישׁ הרגתי לפצעי וילד לחברתי׃
Genesis 4:24 כי שׁבעתים יקם קין ולמך שׁבעים ושׁבעה׃
Genesis 4:25 וידע אדם עוד את אשׁתו ותלד בן ותקרא את שׁמו שׁת כי שׁת לי אלהים זרע אחר תחת הבל כי הרגו קין׃
Genesis 4:26 ולשׁת גם הוא ילד בן ויקרא את שׁמו אנושׁ אז הוחל לקרא בשׁם יהוה׃
Genesis 5:1 זה ספר תולדת אדם ביום ברא אלהים אדם בדמות אלהים עשׂה אתו׃
Genesis 5:2 זכר ונקבה בראם ויברך אתם ויקרא את שׁמם אדם ביום הבראם׃
Genesis 5:3 ויחי אדם שׁלשׁים ומאת שׁנה ויולד בדמותו כצלמו ויקרא את שׁמו שׁת׃
Genesis 5:4 ויהיו ימי אדם אחרי הולידו את שׁת שׁמנה מאת שׁנה ויולד בנים ובנות׃
Genesis 5:5 ויהיו כל ימי אדם אשׁר חי תשׁע מאות שׁנה ושׁלשׁים שׁנה וימת׃
Genesis 5:6 ויחי שׁת חמשׁ שׁנים ומאת שׁנה ויולד את אנושׁ׃
Genesis 5:7 ויחי שׁת אחרי הולידו את אנושׁ שׁבע שׁנים ושׁמנה מאות שׁנה ויולד בנים ובנות׃
Genesis 5:8 ויהיו כל ימי שׁת שׁתים עשׂרה שׁנה ותשׁע מאות שׁנה וימת׃
Genesis 5:9 ויחי אנושׁ תשׁעים שׁנה ויולד את קינן׃
Genesis 5:10 ויחי אנושׁ אחרי הולידו את קינן חמשׁ עשׂרה שׁנה ושׁמנה מאות שׁנה ויולד בנים ובנות׃
Genesis 5:11 ויהיו כל ימי אנושׁ חמשׁ שׁנים ותשׁע מאות שׁנה וימת׃
Genesis 5:12 ויחי קינן שׁבעים שׁנה ויולד את מהללאל׃
Genesis 5:13 ויחי קינן אחרי הולידו את מהללאל ארבעים שׁנה ושׁמנה מאות שׁנה ויולד בנים ובנות׃
Genesis 5:14 ויהיו כל ימי קינן עשׂר שׁנים ותשׁע מאות שׁנה וימת׃
Genesis 5:15 ויחי מהללאל חמשׁ שׁנים ושׁשׁים שׁנה ויולד את ירד׃
Genesis 5:16 ויחי מהללאל אחרי הולידו את ירד שׁלשׁים שׁנה ושׁמנה מאות שׁנה ויולד בנים ובנות׃
Genesis 5:17 ויהיו כל ימי מהללאל חמשׁ ותשׁעים שׁנה ושׁמנה מאות שׁנה וימת׃
Genesis 5:18 ויחי ירד שׁתים ושׁשׁים שׁנה ומאת שׁנה ויולד את חנוך׃
Genesis 5:19 ויחי ירד אחרי הולידו את חנוך שׁמנה מאות שׁנה ויולד בנים ובנות׃
Genesis 5:20 ויהיו כל ימי ירד שׁתים ושׁשׁים שׁנה ותשׁע מאות שׁנה וימת׃
Genesis 5:21 ויחי חנוך חמשׁ ושׁשׁים שׁנה ויולד את מתושׁלח׃
Genesis 5:22 ויתהלך חנוך את האלהים אחרי הולידו את מתושׁלח שׁלשׁ מאות שׁנה ויולד בנים ובנות׃
Genesis 5:23 ויהי כל ימי חנוך חמשׁ ושׁשׁים שׁנה ושׁלשׁ מאות שׁנה׃
Genesis 5:24 ויתהלך חנוך את האלהים ואיננו כי לקח אתו אלהים׃
Genesis 5:25 ויחי מתושׁלח שׁבע ושׁמנים שׁנה ומאת שׁנה ויולד את למך׃
Genesis 5:26 ויחי מתושׁלח אחרי הולידו את למך שׁתים ושׁמונים שׁנה ושׁבע מאות שׁנה ויולד בנים ובנות׃
Genesis 5:27 ויהיו כל ימי מתושׁלח תשׁע ושׁשׁים שׁנה ותשׁע מאות שׁנה וימת׃
Genesis 5:28 ויחי למך שׁתים ושׁמנים שׁנה ומאת שׁנה ויולד בן׃
Genesis 5:29 ויקרא את שׁמו נח לאמר זה ינחמנו ממעשׂנו ומעצבון ידינו מן האדמה אשׁר אררה יהוה׃
Genesis 5:30 ויחי למך אחרי הולידו את נח חמשׁ ותשׁעים שׁנה וחמשׁ מאת שׁנה ויולד בנים ובנות׃
Genesis 5:31 ויהי כל ימי למך שׁבע ושׁבעים שׁנה ושׁבע מאות שׁנה וימת׃
Genesis 5:32 ויהי נח בן חמשׁ מאות שׁנה ויולד נח את שׁם את חם ואת יפת׃
Genesis 6:1 ויהי כי החל האדם לרב על פני האדמה ובנות ילדו׃
Genesis 6:2 ויראו בני האלהים את בנות האדם כי טבת הנה ויקחו להם נשׁים מכל אשׁר בחרו׃
Genesis 6:3 ויאמר יהוה לא ידון רוחי באדם לעלם בשׁגם הוא בשׂר והיו ימיו מאה ועשׂרים שׁנה׃
Genesis 6:4 הנפלים היו בארץ בימים ההם וגם אחרי כן אשׁר יבאו בני האלהים אל בנות האדם וילדו להם המה הגברים אשׁר מעולם אנשׁי השׁם׃
Genesis 6:5 וירא יהוה כי רבה רעת האדם בארץ וכל יצר מחשׁבת לבו רק רע כל היום׃
Genesis 6:6 וינחם יהוה כי עשׂה את האדם בארץ ויתעצב אל לבו׃
Genesis 6:7 ויאמר יהוה אמחה את האדם אשׁר בראתי מעל פני האדמה מאדם עד בהמה עד רמשׂ ועד עוף השׁמים כי נחמתי כי עשׂיתם׃
Genesis 6:8 ונח מצא חן בעיני יהוה׃
Genesis 6:9 אלה תולדת נח נח אישׁ צדיק תמים היה בדרתיו את האלהים התהלך נח׃
Genesis 6:10 ויולד נח שׁלשׁה בנים את שׁם את חם ואת יפת׃
Genesis 6:11 ותשׁחת הארץ לפני האלהים ותמלא הארץ חמס׃
Genesis 6:12 וירא אלהים את הארץ והנה נשׁחתה כי השׁחית כל בשׂר את דרכו על הארץ׃
Genesis 6:13 ויאמר אלהים לנח קץ כל בשׂר בא לפני כי מלאה הארץ חמס מפניהם והנני משׁחיתם את הארץ׃
Genesis 6:14 עשׂה לך תבת עצי גפר קנים תעשׂה את התבה וכפרת אתה מבית ומחוץ בכפר׃
Genesis 6:15 וזה אשׁר תעשׂה אתה שׁלשׁ מאות אמה ארך התבה חמשׁים אמה רחבה ושׁלשׁים אמה קומתה׃
Genesis 6:16 צהר תעשׂה לתבה ואל אמה תכלנה מלמעלה ופתח התבה בצדה תשׂים תחתים שׁנים ושׁלשׁים תעשׂה׃
Genesis 6:17 ואני הנני מביא את המבול מים על הארץ לשׁחת כל בשׂר אשׁר בו רוח חיים מתחת השׁמים כל אשׁר בארץ יגוע׃
Genesis 6:18 והקמתי את בריתי אתך ובאת אל התבה אתה ובניך ואשׁתך ונשׁי בניך אתך׃
Genesis 6:19 ומכל החי מכל בשׂר שׁנים מכל תביא אל התבה להחית אתך זכר ונקבה יהיו׃
Genesis 6:20 מהעוף למינהו ומן הבהמה למינה מכל רמשׂ האדמה למינהו שׁנים מכל יבאו אליך להחיות׃
Genesis 6:21 ואתה קח לך מכל מאכל אשׁר יאכל ואספת אליך והיה לך ולהם לאכלה׃
Genesis 6:22 ויעשׂ נח ככל אשׁר צוה אתו אלהים כן עשׂה׃
Genesis 7:1 ויאמר יהוה לנח בא אתה וכל ביתך אל התבה כי אתך ראיתי צדיק לפני בדור הזה׃
Genesis 7:2 מכל הבהמה הטהורה תקח לך שׁבעה שׁבעה אישׁ ואשׁתו ומן הבהמה אשׁר לא טהרה הוא שׁנים אישׁ ואשׁתו׃
Genesis 7:3 גם מעוף השׁמים שׁבעה שׁבעה זכר ונקבה לחיות זרע על פני כל הארץ׃
Genesis 7:4 כי לימים עוד שׁבעה אנכי ממטיר על הארץ ארבעים יום וארבעים לילה ומחיתי את כל היקום אשׁר עשׂיתי מעל פני האדמה׃
Genesis 7:5 ויעשׂ נח ככל אשׁר צוהו יהוה׃
Genesis 7:6 ונח בן שׁשׁ מאות שׁנה והמבול היה מים על הארץ׃
Genesis 7:7 ויבא נח ובניו ואשׁתו ונשׁי בניו אתו אל התבה מפני מי המבול׃
Genesis 7:8 מן הבהמה הטהורה ומן הבהמה אשׁר איננה טהרה ומן העוף וכל אשׁר רמשׂ על האדמה׃
Genesis 7:9 שׁנים שׁנים באו אל נח אל התבה זכר ונקבה כאשׁר צוה אלהים את נח׃
Genesis 7:10 ויהי לשׁבעת הימים ומי המבול היו על הארץ׃
Genesis 7:11 בשׁנת שׁשׁ מאות שׁנה לחיי נח בחדשׁ השׁני בשׁבעה עשׂר יום לחדשׁ ביום הזה נבקעו כל מעינות תהום רבה וארבת השׁמים נפתחו׃
Genesis 7:12 ויהי הגשׁם על הארץ ארבעים יום וארבעים לילה׃
Genesis 7:13 בעצם היום הזה בא נח ושׁם וחם ויפת בני נח ואשׁת נח ושׁלשׁת נשׁי בניו אתם אל התבה׃
Genesis 7:14 המה וכל החיה למינה וכל הבהמה למינה וכל הרמשׂ הרמשׂ על הארץ למינהו וכל העוף למינהו כל צפור כל כנף׃
Genesis 7:15 ויבאו אל נח אל התבה שׁנים שׁנים מכל הבשׂר אשׁר בו רוח חיים׃
Genesis 7:16 והבאים זכר ונקבה מכל בשׂר באו כאשׁר צוה אתו אלהים ויסגר יהוה בעדו׃
Genesis 7:17 ויהי המבול ארבעים יום על הארץ וירבו המים וישׂאו את התבה ותרם מעל הארץ׃
Genesis 7:18 ויגברו המים וירבו מאד על הארץ ותלך התבה על פני המים׃
Genesis 7:19 והמים גברו מאד מאד על הארץ ויכסו כל ההרים הגבהים אשׁר תחת כל השׁמים׃
Genesis 7:20 חמשׁ עשׂרה אמה מלמעלה גברו המים ויכסו ההרים׃
Genesis 7:21 ויגוע כל בשׂר הרמשׂ על הארץ בעוף ובבהמה ובחיה ובכל השׁרץ השׁרץ על הארץ וכל האדם׃
Genesis 7:22 כל אשׁר נשׁמת רוח חיים באפיו מכל אשׁר בחרבה מתו׃
Genesis 7:23 וימח את כל היקום אשׁר על פני האדמה מאדם עד בהמה עד רמשׂ ועד עוף השׁמים וימחו מן הארץ וישׁאר אך נח ואשׁר אתו בתבה׃
Genesis 7:24 ויגברו המים על הארץ חמשׁים ומאת יום׃
Genesis 8:1 ויזכר אלהים את נח ואת כל החיה ואת כל הבהמה אשׁר אתו בתבה ויעבר אלהים רוח על הארץ וישׁכו המים׃
Genesis 8:2 ויסכרו מעינת תהום וארבת השׁמים ויכלא הגשׁם מן השׁמים׃
Genesis 8:3 וישׁבו המים מעל הארץ הלוך ושׁוב ויחסרו המים מקצה חמשׁים ומאת יום׃
Genesis 8:4 ותנח התבה בחדשׁ השׁביעי בשׁבעה עשׂר יום לחדשׁ על הרי אררט׃
Genesis 8:5 והמים היו הלוך וחסור עד החדשׁ העשׂירי בעשׂירי באחד לחדשׁ נראו ראשׁי ההרים׃
Genesis 8:6 ויהי מקץ ארבעים יום ויפתח נח את חלון התבה אשׁר עשׂה׃
Genesis 8:7 וישׁלח את הערב ויצא יצוא ושׁוב עד יבשׁת המים מעל הארץ׃
Genesis 8:8 וישׁלח את היונה מאתו לראות הקלו המים מעל פני האדמה׃
Genesis 8:9 ולא מצאה היונה מנוח לכף רגלה ותשׁב אליו אל התבה כי מים על פני כל הארץ וישׁלח ידו ויקחה ויבא אתה אליו אל התבה׃
Genesis 8:10 ויחל עוד שׁבעת ימים אחרים ויסף שׁלח את היונה מן התבה׃
Genesis 8:11 ותבא אליו היונה לעת ערב והנה עלה זית טרף בפיה וידע נח כי קלו המים מעל הארץ׃
Genesis 8:12 וייחל עוד שׁבעת ימים אחרים וישׁלח את היונה ולא יספה שׁוב אליו עוד׃
Genesis 8:13 ויהי באחת ושׁשׁ מאות שׁנה בראשׁון באחד לחדשׁ חרבו המים מעל הארץ ויסר נח את מכסה התבה וירא והנה חרבו פני האדמה׃
Genesis 8:14 ובחדשׁ השׁני בשׁבעה ועשׂרים יום לחדשׁ יבשׁה הארץ׃
Genesis 8:15 וידבר אלהים אל נח לאמר׃
Genesis 8:16 צא מן התבה אתה ואשׁתך ובניך ונשׁי בניך אתך׃
Genesis 8:17 כל החיה אשׁר אתך מכל בשׂר בעוף ובבהמה ובכל הרמשׂ הרמשׂ על הארץ הוצא אתך ושׁרצו בארץ ופרו ורבו על הארץ׃
Genesis 8:18 ויצא נח ובניו ואשׁתו ונשׁי בניו אתו׃
Genesis 8:19 כל החיה כל הרמשׂ וכל העוף כל רומשׂ על הארץ למשׁפחתיהם יצאו מן התבה׃
Genesis 8:20 ויבן נח מזבח ליהוה ויקח מכל הבהמה הטהרה ומכל העוף הטהור ויעל עלת במזבח׃
Genesis 8:21 וירח יהוה את ריח הניחח ויאמר יהוה אל לבו לא אסף לקלל עוד את האדמה בעבור האדם כי יצר לב האדם רע מנעריו ולא אסף עוד להכות את כל חי כאשׁר עשׂיתי׃
Genesis 8:22 עד כל ימי הארץ זרע וקציר וקר וחם וקיץ וחרף ויום ולילה לא ישׁבתו׃
Genesis 9:1 ויברך אלהים את נח ואת בניו ויאמר להם פרו ורבו ומלאו את הארץ׃
Genesis 9:2 ומוראכם וחתכם יהיה על כל חית הארץ ועל כל עוף השׁמים בכל אשׁר תרמשׂ האדמה ובכל דגי הים בידכם נתנו׃
Genesis 9:3 כל רמשׂ אשׁר הוא חי לכם יהיה לאכלה כירק עשׂב נתתי לכם את כל׃
Genesis 9:4 אך בשׂר בנפשׁו דמו לא תאכלו׃
Genesis 9:5 ואך את דמכם לנפשׁתיכם אדרשׁ מיד כל חיה אדרשׁנו ומיד האדם מיד אישׁ אחיו אדרשׁ את נפשׁ האדם׃
Genesis 9:6 שׁפך דם האדם באדם דמו ישׁפך כי בצלם אלהים עשׂה את האדם׃
Genesis 9:7 ואתם פרו ורבו שׁרצו בארץ ורבו׃
Genesis 9:8 ויאמר אלהים אל נח ואל בניו אתו לאמר׃
Genesis 9:9 ואני הנני מקים את בריתי אתכם ואת זרעכם אחריכם׃
Genesis 9:10 ואת כל נפשׁ החיה אשׁר אתכם בעוף בבהמה ובכל חית הארץ אתכם מכל יצאי התבה לכל חית הארץ׃
Genesis 9:11 והקמתי את בריתי אתכם ולא יכרת כל בשׂר עוד ממי המבול ולא יהיה עוד מבול לשׁחת הארץ׃
Genesis 9:12 ויאמר אלהים זאת אות הברית אשׁר אני נתן ביני וביניכם ובין כל נפשׁ חיה אשׁר אתכם לדרת עולם׃
Genesis 9:13 את קשׁתי נתתי בענן והיתה לאות ברית ביני ובין הארץ׃
Genesis 9:14 והיה בענני ענן על הארץ ונראתה הקשׁת בענן׃
Genesis 9:15 וזכרתי את בריתי אשׁר ביני וביניכם ובין כל נפשׁ חיה בכל בשׂר ולא יהיה עוד המים למבול לשׁחת כל בשׂר׃
Genesis 9:16 והיתה הקשׁת בענן וראיתיה לזכר ברית עולם בין אלהים ובין כל נפשׁ חיה בכל בשׂר אשׁר על הארץ׃
Genesis 9:17 ויאמר אלהים אל נח זאת אות הברית אשׁר הקמתי ביני ובין כל בשׂר אשׁר על הארץ׃
Genesis 9:18 ויהיו בני נח היצאים מן התבה שׁם וחם ויפת וחם הוא אבי כנען׃
Genesis 9:19 שׁלשׁה אלה בני נח ומאלה נפצה כל הארץ׃
Genesis 9:20 ויחל נח אישׁ האדמה ויטע כרם׃
Genesis 9:21 וישׁת מן היין וישׁכר ויתגל בתוך אהלה׃
Genesis 9:22 וירא חם אבי כנען את ערות אביו ויגד לשׁני אחיו בחוץ׃
Genesis 9:23 ויקח שׁם ויפת את השׂמלה וישׂימו על שׁכם שׁניהם וילכו אחרנית ויכסו את ערות אביהם ופניהם אחרנית וערות אביהם לא ראו׃
Genesis 9:24 וייקץ נח מיינו וידע את אשׁר עשׂה לו בנו הקטן׃
Genesis 9:25 ויאמר ארור כנען עבד עבדים יהיה לאחיו׃
Genesis 9:26 ויאמר ברוך יהוה אלהי שׁם ויהי כנען עבד׃
Genesis 9:27 יפת אלהים ליפת וישׁכן באהלי שׁם ויהי כנען עבד׃
Genesis 9:28 ויחי נח אחר המבול שׁלשׁ מאות שׁנה וחמשׁים שׁנה׃
Genesis 9:29 ויהי כל ימי נח תשׁע מאות שׁנה וחמשׁים שׁנה וימת׃
Genesis 10:1 ואלה תולדת בני נח שׁם חם ויפת ויולדו להם בנים אחר המבול׃
Genesis 10:2 בני יפת גמר ומגוג ומדי ויון ותבל ומשׁך ותירס׃
Genesis 10:3 ובני גמר אשׁכנז וריפת ותגרמה׃
Genesis 10:4 ובני יון אלישׁה ותרשׁישׁ כתים ודדנים׃
Genesis 10:5 מאלה נפרדו איי הגוים בארצתם אישׁ ללשׁנו למשׁפחתם בגויהם׃
Genesis 10:6 ובני חם כושׁ ומצרים ופוט וכנען׃
Genesis 10:7 ובני כושׁ סבא וחוילה וסבתה ורעמה וסבתכא ובני רעמה שׁבא ודדן׃
Genesis 10:8 וכושׁ ילד את נמרד הוא החל להיות גבר בארץ׃
Genesis 10:9 הוא היה גבר ציד לפני יהוה על כן יאמר כנמרד גבור ציד לפני יהוה׃
Genesis 10:10 ותהי ראשׁית ממלכתו בבל וארך ואכד וכלנה בארץ שׁנער׃
Genesis 10:11 מן הארץ ההוא יצא אשׁור ויבן את נינוה ואת רחבת עיר ואת כלח׃
Genesis 10:12 ואת רסן בין נינוה ובין כלח הוא העיר הגדלה׃
Genesis 10:13 ומצרים ילד את לודים ואת ענמים ואת להבים ואת נפתחים׃
Genesis 10:14 ואת פתרסים ואת כסלחים אשׁר יצאו משׁם פלשׁתים ואת כפתרים׃
Genesis 10:15 וכנען ילד את צידן בכרו ואת חת׃
Genesis 10:16 ואת היבוסי ואת האמרי ואת הגרגשׁי׃
Genesis 10:17 ואת החוי ואת הערקי ואת הסיני׃
Genesis 10:18 ואת הארודי ואת הצמרי ואת החמתי ואחר נפצו משׁפחות הכנעני׃
Genesis 10:19 ויהי גבול הכנעני מצידן באכה גררה עד עזה באכה סדמה ועמרה ואדמה וצבים עד לשׁע׃
Genesis 10:20 אלה בני חם למשׁפחתם ללשׁנתם בארצתם בגויהם׃
Genesis 10:21 ולשׁם ילד גם הוא אבי כל בני עבר אחי יפת הגדול׃
Genesis 10:22 בני שׁם עילם ואשׁור וארפכשׁד ולוד וארם׃
Genesis 10:23 ובני ארם עוץ וחול וגתר ומשׁ׃
Genesis 10:24 וארפכשׁד ילד את שׁלח ושׁלח ילד את עבר׃
Genesis 10:25 ולעבר ילד שׁני בנים שׁם האחד פלג כי בימיו נפלגה הארץ ושׁם אחיו יקטן׃
Genesis 10:26 ויקטן ילד את אלמודד ואת שׁלף ואת חצרמות ואת ירח׃
Genesis 10:27 ואת הדורם ואת אוזל ואת דקלה׃
Genesis 10:28 ואת עובל ואת אבימאל ואת שׁבא׃
Genesis 10:29 ואת אופר ואת חוילה ואת יובב כל אלה בני יקטן׃
Genesis 10:30 ויהי מושׁבם ממשׁא באכה ספרה הר הקדם׃
Genesis 10:31 אלה בני שׁם למשׁפחתם ללשׁנתם בארצתם לגויהם׃
Genesis 10:32 אלה משׁפחת בני נח לתולדתם בגויהם ומאלה נפרדו הגוים בארץ אחר המבול׃
Genesis 11:1 ויהי כל הארץ שׂפה אחת ודברים אחדים׃
Genesis 11:2 ויהי בנסעם מקדם וימצאו בקעה בארץ שׁנער וישׁבו שׁם׃
Genesis 11:3 ויאמרו אישׁ אל רעהו הבה נלבנה לבנים ונשׂרפה לשׂרפה ותהי להם הלבנה לאבן והחמר היה להם לחמר׃
Genesis 11:4 ויאמרו הבה נבנה לנו עיר ומגדל וראשׁו בשׁמים ונעשׂה לנו שׁם פן נפוץ על פני כל הארץ׃
Genesis 11:5 וירד יהוה לראת את העיר ואת המגדל אשׁר בנו בני האדם׃
Genesis 11:6 ויאמר יהוה הן עם אחד ושׂפה אחת לכלם וזה החלם לעשׂות ועתה לא יבצר מהם כל אשׁר יזמו לעשׂות׃
Genesis 11:7 הבה נרדה ונבלה שׁם שׂפתם אשׁר לא ישׁמעו אישׁ שׂפת רעהו׃
Genesis 11:8 ויפץ יהוה אתם משׁם על פני כל הארץ ויחדלו לבנת העיר׃
Genesis 11:9 על כן קרא שׁמה בבל כי שׁם בלל יהוה שׂפת כל הארץ ומשׁם הפיצם יהוה על פני כל הארץ׃
Genesis 11:10 אלה תולדת שׁם שׁם בן מאת שׁנה ויולד את ארפכשׁד שׁנתים אחר המבול׃
Genesis 11:11 ויחי שׁם אחרי הולידו את ארפכשׁד חמשׁ מאות שׁנה ויולד בנים ובנות׃
Genesis 11:12 וארפכשׁד חי חמשׁ ושׁלשׁים שׁנה ויולד את שׁלח׃
Genesis 11:13 ויחי ארפכשׁד אחרי הולידו את שׁלח שׁלשׁ שׁנים וארבע מאות שׁנה ויולד בנים ובנות׃
Genesis 11:14 ושׁלח חי שׁלשׁים שׁנה ויולד את עבר׃
Genesis 11:15 ויחי שׁלח אחרי הולידו את עבר שׁלשׁ שׁנים וארבע מאות שׁנה ויולד בנים ובנות׃
Genesis 11:16 ויחי עבר ארבע ושׁלשׁים שׁנה ויולד את פלג׃
Genesis 11:17 ויחי עבר אחרי הולידו את פלג שׁלשׁים שׁנה וארבע מאות שׁנה ויולד בנים ובנות׃
Genesis 11:18 ויחי פלג שׁלשׁים שׁנה ויולד את רעו׃
Genesis 11:19 ויחי פלג אחרי הולידו את רעו תשׁע שׁנים ומאתים שׁנה ויולד בנים ובנות׃
Genesis 11:20 ויחי רעו שׁתים ושׁלשׁים שׁנה ויולד את שׂרוג׃
Genesis 11:21 ויחי רעו אחרי הולידו את שׂרוג שׁבע שׁנים ומאתים שׁנה ויולד בנים ובנות׃
Genesis 11:22 ויחי שׂרוג שׁלשׁים שׁנה ויולד את נחור׃
Genesis 11:23 ויחי שׂרוג אחרי הולידו את נחור מאתים שׁנה ויולד בנים ובנות׃
Genesis 11:24 ויחי נחור תשׁע ועשׂרים שׁנה ויולד את תרח׃
Genesis 11:25 ויחי נחור אחרי הולידו את תרח תשׁע עשׂרה שׁנה ומאת שׁנה ויולד בנים ובנות׃
Genesis 11:26 ויחי תרח שׁבעים שׁנה ויולד את אברם את נחור ואת הרן׃
Genesis 11:27 ואלה תולדת תרח תרח הוליד את אברם את נחור ואת הרן והרן הוליד את לוט׃
Genesis 11:28 וימת הרן על פני תרח אביו בארץ מולדתו באור כשׂדים׃
Genesis 11:29 ויקח אברם ונחור להם נשׁים שׁם אשׁת אברם שׂרי ושׁם אשׁת נחור מלכה בת הרן אבי מלכה ואבי יסכה׃
Genesis 11:30 ותהי שׂרי עקרה אין לה ולד׃
Genesis 11:31 ויקח תרח את אברם בנו ואת לוט בן הרן בן בנו ואת שׂרי כלתו אשׁת אברם בנו ויצאו אתם מאור כשׂדים ללכת ארצה כנען ויבאו עד חרן וישׁבו שׁם׃
Genesis 11:32 ויהיו ימי תרח חמשׁ שׁנים ומאתים שׁנה וימת תרח בחרן׃
Genesis 12:1 ויאמר יהוה אל אברם לך לך מארצך וממולדתך ומבית אביך אל הארץ אשׁר אראך׃
Genesis 12:2 ואעשׂך לגוי גדול ואברכך ואגדלה שׁמך והיה ברכה׃
Genesis 12:3 ואברכה מברכיך ומקללך אאר ונברכו בך כל משׁפחת האדמה׃
Genesis 12:4 וילך אברם כאשׁר דבר אליו יהוה וילך אתו לוט ואברם בן חמשׁ שׁנים ושׁבעים שׁנה בצאתו מחרן׃
Genesis 12:5 ויקח אברם את שׂרי אשׁתו ואת לוט בן אחיו ואת כל רכושׁם אשׁר רכשׁו ואת הנפשׁ אשׁר עשׂו בחרן ויצאו ללכת ארצה כנען ויבאו ארצה כנען׃
Genesis 12:6 ויעבר אברם בארץ עד מקום שׁכם עד אלון מורה והכנעני אז בארץ׃
Genesis 12:7 וירא יהוה אל אברם ויאמר לזרעך אתן את הארץ הזאת ויבן שׁם מזבח ליהוה הנראה אליו׃
Genesis 12:8 ויעתק משׁם ההרה מקדם לבית אל ויט אהלה בית אל מים והעי מקדם ויבן שׁם מזבח ליהוה ויקרא בשׁם יהוה׃
Genesis 12:9 ויסע אברם הלוך ונסוע הנגבה׃
Genesis 12:10 ויהי רעב בארץ וירד אברם מצרימה לגור שׁם כי כבד הרעב בארץ׃
Genesis 12:11 ויהי כאשׁר הקריב לבוא מצרימה ויאמר אל שׂרי אשׁתו הנה נא ידעתי כי אשׁה יפת מראה את׃
Genesis 12:12 והיה כי יראו אתך המצרים ואמרו אשׁתו זאת והרגו אתי ואתך יחיו׃
Genesis 12:13 אמרי נא אחתי את למען ייטב לי בעבורך וחיתה נפשׁי בגללך׃
Genesis 12:14 ויהי כבוא אברם מצרימה ויראו המצרים את האשׁה כי יפה הוא מאד׃
Genesis 12:15 ויראו אתה שׂרי פרעה ויהללו אתה אל פרעה ותקח האשׁה בית פרעה׃
Genesis 12:16 ולאברם היטיב בעבורה ויהי לו צאן ובקר וחמרים ועבדים ושׁפחת ואתנת וגמלים׃
Genesis 12:17 וינגע יהוה את פרעה נגעים גדלים ואת ביתו על דבר שׂרי אשׁת אברם׃
Genesis 12:18 ויקרא פרעה לאברם ויאמר מה זאת עשׂית לי למה לא הגדת לי כי אשׁתך הוא׃
Genesis 12:19 למה אמרת אחתי הוא ואקח אתה לי לאשׁה ועתה הנה אשׁתך קח ולך׃
Genesis 12:20 ויצו עליו פרעה אנשׁים וישׁלחו אתו ואת אשׁתו ואת כל אשׁר׃
Genesis 13:1 ויעל אברם ממצרים הוא ואשׁתו וכל אשׁר לו ולוט עמו הנגבה׃
Genesis 13:2 ואברם כבד מאד במקנה בכסף ובזהב׃
Genesis 13:3 וילך למסעיו מנגב ועד בית אל עד המקום אשׁר היה שׁם אהלה בתחלה בין בית אל ובין העי׃
Genesis 13:4 אל מקום המזבח אשׁר עשׂה שׁם בראשׁנה ויקרא שׁם אברם בשׁם יהוה׃
Genesis 13:5 וגם ללוט ההלך את אברם היה צאן ובקר ואהלים׃
Genesis 13:6 ולא נשׂא אתם הארץ לשׁבת יחדו כי היה רכושׁם רב ולא יכלו לשׁבת יחדו׃
Genesis 13:7 ויהי ריב בין רעי מקנה אברם ובין רעי מקנה לוט והכנעני והפרזי אז ישׁב בארץ׃
Genesis 13:8 ויאמר אברם אל לוט אל נא תהי מריבה ביני ובינך ובין רעי ובין רעיך כי אנשׁים אחים אנחנו׃
Genesis 13:9 הלא כל הארץ לפניך הפרד נא מעלי אם השׂמאל ואימנה ואם הימין ואשׂמאילה׃
Genesis 13:10 וישׂא לוט את עיניו וירא את כל ככר הירדן כי כלה משׁקה לפני שׁחת יהוה את סדם ואת עמרה כגן יהוה כארץ מצרים באכה צער׃
Genesis 13:11 ויבחר לו לוט את כל ככר הירדן ויסע לוט מקדם ויפרדו אישׁ מעל אחיו׃
Genesis 13:12 אברם ישׁב בארץ כנען ולוט ישׁב בערי הככר ויאהל עד סדם׃
Genesis 13:13 ואנשׁי סדם רעים וחטאים ליהוה מאד׃
Genesis 13:14 ויהוה אמר אל אברם אחרי הפרד לוט מעמו שׂא נא עיניך וראה מן המקום אשׁר אתה שׁם צפנה ונגבה וקדמה וימה׃
Genesis 13:15 כי את כל הארץ אשׁר אתה ראה לך אתננה ולזרעך עד עולם׃
Genesis 13:16 ושׂמתי את זרעך כעפר הארץ אשׁר אם יוכל אישׁ למנות את עפר הארץ גם זרעך ימנה׃
Genesis 13:17 קום התהלך בארץ לארכה ולרחבה כי לך אתננה׃
Genesis 13:18 ויאהל אברם ויבא וישׁב באלני ממרא אשׁר בחברון ויבן שׁם מזבח ליהוה׃
Genesis 14:1 ויהי בימי אמרפל מלך שׁנער אריוך מלך אלסר כדרלעמר מלך עילם ותדעל מלך גוים׃
Genesis 14:2 עשׂו מלחמה את ברע מלך סדם ואת ברשׁע מלך עמרה שׁנאב מלך אדמה ושׁמאבר מלך צביים ומלך בלע היא צער׃
Genesis 14:3 כל אלה חברו אל עמק השׂדים הוא ים המלח׃
Genesis 14:4 שׁתים עשׂרה שׁנה עבדו את כדרלעמר ושׁלשׁ עשׂרה שׁנה מרדו׃
Genesis 14:5 ובארבע עשׂרה שׁנה בא כדרלעמר והמלכים אשׁר אתו ויכו את רפאים בעשׁתרת קרנים ואת הזוזים בהם ואת האימים בשׁוה קריתים׃
Genesis 14:6 ואת החרי בהררם שׂעיר עד איל פארן אשׁר על המדבר׃
Genesis 14:7 וישׁבו ויבאו אל עין משׁפט הוא קדשׁ ויכו את כל שׂדה העמלקי וגם את האמרי הישׁב בחצצן תמר׃
Genesis 14:8 ויצא מלך סדם ומלך עמרה ומלך אדמה ומלך צביים ומלך בלע הוא צער ויערכו אתם מלחמה בעמק השׂדים׃
Genesis 14:9 את כדרלעמר מלך עילם ותדעל מלך גוים ואמרפל מלך שׁנער ואריוך מלך אלסר ארבעה מלכים את החמשׁה׃
Genesis 14:10 ועמק השׂדים בארת בארת חמר וינסו מלך סדם ועמרה ויפלו שׁמה והנשׁארים הרה נסו׃
Genesis 14:11 ויקחו את כל רכשׁ סדם ועמרה ואת כל אכלם וילכו׃
Genesis 14:12 ויקחו את לוט ואת רכשׁו בן אחי אברם וילכו והוא ישׁב בסדם׃
Genesis 14:13 ויבא הפליט ויגד לאברם העברי והוא שׁכן באלני ממרא האמרי אחי אשׁכל ואחי ענר והם בעלי ברית אברם׃
Genesis 14:14 וישׁמע אברם כי נשׁבה אחיו וירק את חניכיו ילידי ביתו שׁמנה עשׂר ושׁלשׁ מאות וירדף עד דן׃
Genesis 14:15 ויחלק עליהם לילה הוא ועבדיו ויכם וירדפם עד חובה אשׁר משׂמאל לדמשׂק׃
Genesis 14:16 וישׁב את כל הרכשׁ וגם את לוט אחיו ורכשׁו השׁיב וגם את הנשׁים ואת העם׃
Genesis 14:17 ויצא מלך סדם לקראתו אחרי שׁובו מהכות את כדר לעמר ואת המלכים אשׁר אתו אל עמק שׁוה הוא עמק המלך׃
Genesis 14:18 ומלכי צדק מלך שׁלם הוציא לחם ויין והוא כהן לאל עליון׃
Genesis 14:19 ויברכהו ויאמר ברוך אברם לאל עליון קנה שׁמים וארץ׃
Genesis 14:20 וברוך אל עליון אשׁר מגן צריך בידך ויתן לו מעשׂר מכל׃
Genesis 14:21 ויאמר מלך סדם אל אברם תן לי הנפשׁ והרכשׁ קח׃
Genesis 14:22 ויאמר אברם אל מלך סדם הרמתי ידי אל יהוה אל עליון קנה שׁמים וארץ׃
Genesis 14:23 אם מחוט ועד שׂרוך נעל ואם אקח מכל אשׁר לך ולא תאמר אני העשׁרתי את אברם׃
Genesis 14:24 בלעדי רק אשׁר אכלו הנערים וחלק האנשׁים אשׁר הלכו אתי ענר אשׁכל וממרא הם יקחו חלקם׃
Genesis 15:1 אחר הדברים האלה היה דבר יהוה אל אברם במחזה לאמר אל תירא אברם אנכי מגן לך שׂכרך הרבה מאד׃
Genesis 15:2 ויאמר אברם אדני יהוה מה תתן לי ואנכי הולך ערירי ובן משׁק ביתי הוא דמשׂק אליעזר׃
Genesis 15:3 ויאמר אברם הן לי לא נתתה זרע והנה בן ביתי יורשׁ אתי׃
Genesis 15:4 והנה דבר יהוה אליו לאמר לא יירשׁך זה כי אם אשׁר יצא ממעיך הוא יירשׁך׃
Genesis 15:5 ויוצא אתו החוצה ויאמר הבט נא השׁמימה וספר הכוכבים אם תוכל לספר אתם ויאמר לו כה יהיה זרעך׃
Genesis 15:6 והאמן ביהוה ויחשׁבה לו צדקה׃
Genesis 15:7 ויאמר אליו אני יהוה אשׁר הוצאתיך מאור כשׂדים לתת לך את הארץ הזאת לרשׁתה׃
Genesis 15:8 ויאמר אדני יהוה במה אדע כי אירשׁנה׃
Genesis 15:9 ויאמר אליו קחה לי עגלה משׁלשׁת ועז משׁלשׁת ואיל משׁלשׁ ותר וגוזל׃
Genesis 15:10 ויקח לו את כל אלה ויבתר אתם בתוך ויתן אישׁ בתרו לקראת רעהו ואת הצפר לא בתר׃
Genesis 15:11 וירד העיט על הפגרים וישׁב אתם אברם׃
Genesis 15:12 ויהי השׁמשׁ לבוא ותרדמה נפלה על אברם והנה אימה חשׁכה גדלה נפלת עליו׃
Genesis 15:13 ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שׁנה׃
Genesis 15:14 וגם את הגוי אשׁר יעבדו דן אנכי ואחרי כן יצאו ברכשׁ גדול׃
Genesis 15:15 ואתה תבוא אל אבתיך בשׁלום תקבר בשׂיבה טובה׃
Genesis 15:16 ודור רביעי ישׁובו הנה כי לא שׁלם עון האמרי עד הנה׃
Genesis 15:17 ויהי השׁמשׁ באה ועלטה היה והנה תנור עשׁן ולפיד אשׁ אשׁר עבר בין הגזרים האלה׃
Genesis 15:18 ביום ההוא כרת יהוה את אברם ברית לאמר לזרעך נתתי את הארץ הזאת מנהר מצרים עד הנהר הגדל נהר פרת׃
Genesis 15:19 את הקיני ואת הקנזי ואת הקדמני׃
Genesis 15:20 ואת החתי ואת הפרזי ואת הרפאים׃
Genesis 15:21 ואת האמרי ואת הכנעני ואת הגרגשׁי ואת היבוסי׃
Genesis 16:1 ושׂרי אשׁת אברם לא ילדה לו ולה שׁפחה מצרית ושׁמה הגר׃
Genesis 16:2 ותאמר שׂרי אל אברם הנה נא עצרני יהוה מלדת בא נא אל שׁפחתי אולי אבנה ממנה וישׁמע אברם לקול שׂרי׃
Genesis 16:3 ותקח שׂרי אשׁת אברם את הגר המצרית שׁפחתה מקץ עשׂר שׁנים לשׁבת אברם בארץ כנען ותתן אתה לאברם אישׁה לו לאשׁה׃
Genesis 16:4 ויבא אל הגר ותהר ותרא כי הרתה ותקל גברתה בעיניה׃
Genesis 16:5 ותאמר שׂרי אל אברם חמסי עליך אנכי נתתי שׁפחתי בחיקך ותרא כי הרתה ואקל בעיניה ישׁפט יהוה ביני וביניך׃
Genesis 16:6 ויאמר אברם אל שׂרי הנה שׁפחתך בידך עשׂי לה הטוב בעיניך ותענה שׂרי ותברח מפניה׃
Genesis 16:7 וימצאה מלאך יהוה על עין המים במדבר על העין בדרך שׁור׃
Genesis 16:8 ויאמר הגר שׁפחת שׂרי אי מזה באת ואנה תלכי ותאמר מפני שׂרי גברתי אנכי ברחת׃
Genesis 16:9 ויאמר לה מלאך יהוה שׁובי אל גברתך והתעני תחת ידיה׃
Genesis 16:10 ויאמר לה מלאך יהוה הרבה ארבה את זרעך ולא יספר מרב׃
Genesis 16:11 ויאמר לה מלאך יהוה הנך הרה וילדת בן וקראת שׁמו ישׁמעאל כי שׁמע יהוה אל עניך׃
Genesis 16:12 והוא יהיה פרא אדם ידו בכל ויד כל בו ועל פני כל אחיו ישׁכן׃
Genesis 16:13 ותקרא שׁם יהוה הדבר אליה אתה אל ראי כי אמרה הגם הלם ראיתי אחרי ראי׃
Genesis 16:14 על כן קרא לבאר באר לחי ראי הנה בין קדשׁ ובין ברד׃
Genesis 16:15 ותלד הגר לאברם בן ויקרא אברם שׁם בנו אשׁר ילדה הגר ישׁמעאל׃
Genesis 16:16 ואברם בן שׁמנים שׁנה ושׁשׁ שׁנים בלדת הגר את ישׁמעאל לאברם׃
Genesis 17:1 ויהי אברם בן תשׁעים שׁנה ותשׁע שׁנים וירא יהוה אל אברם ויאמר אליו אני אל שׁדי התהלך לפני והיה תמים׃
Genesis 17:2 ואתנה בריתי ביני ובינך וארבה אותך במאד מאד׃
Genesis 17:3 ויפל אברם על פניו וידבר אתו אלהים לאמר׃
Genesis 17:4 אני הנה בריתי אתך והיית לאב המון גוים׃
Genesis 17:5 ולא יקרא עוד את שׁמך אברם והיה שׁמך אברהם כי אב המון גוים נתתיך׃
Genesis 17:6 והפרתי אתך במאד מאד ונתתיך לגוים ומלכים ממך יצאו׃
Genesis 17:7 והקמתי את בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך׃
Genesis 17:8 ונתתי לך ולזרעך אחריך את ארץ מגריך את כל ארץ כנען לאחזת עולם והייתי להם לאלהים׃
Genesis 17:9 ויאמר אלהים אל אברהם ואתה את בריתי תשׁמר אתה וזרעך אחריך לדרתם׃
Genesis 17:10 זאת בריתי אשׁר תשׁמרו ביני וביניכם ובין זרעך אחריך המול לכם כל זכר׃
Genesis 17:11 ונמלתם את בשׂר ערלתכם והיה לאות ברית ביני וביניכם׃
Genesis 17:12 ובן שׁמנת ימים ימול לכם כל זכר לדרתיכם יליד בית ומקנת כסף מכל בן נכר אשׁר לא מזרעך הוא׃
Genesis 17:13 המול ימול יליד ביתך ומקנת כספך והיתה בריתי בבשׂרכם לברית עולם׃
Genesis 17:14 וערל זכר אשׁר לא ימול את בשׂר ערלתו ונכרתה הנפשׁ ההוא מעמיה את בריתי הפר׃
Genesis 17:15 ויאמר אלהים אל אברהם שׂרי אשׁתך לא תקרא את שׁמה שׂרי כי שׂרה שׁמה׃
Genesis 17:16 וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו׃
Genesis 17:17 ויפל אברהם על פניו ויצחק ויאמר בלבו הלבן מאה שׁנה יולד ואם שׂרה הבת תשׁעים שׁנה תלד׃
Genesis 17:18 ויאמר אברהם אל האלהים לו ישׁמעאל יחיה לפניך׃
Genesis 17:19 ויאמר אלהים אבל שׂרה אשׁתך ילדת לך בן וקראת את שׁמו יצחק והקמתי את בריתי אתו לברית עולם לזרעו אחריו׃
Genesis 17:20 ולישׁמעאל שׁמעתיך הנה ברכתי אתו והפריתי אתו והרביתי אתו במאד מאד שׁנים עשׂר נשׂיאם יוליד ונתתיו לגוי גדול׃
Genesis 17:21 ואת בריתי אקים את יצחק אשׁר תלד לך שׂרה למועד הזה בשׁנה האחרת׃
Genesis 17:22 ויכל לדבר אתו ויעל אלהים מעל אברהם׃
Genesis 17:23 ויקח אברהם את ישׁמעאל בנו ואת כל ילידי ביתו ואת כל מקנת כספו כל זכר באנשׁי בית אברהם וימל את בשׂר ערלתם בעצם היום הזה כאשׁר דבר אתו אלהים׃
Genesis 17:24 ואברהם בן תשׁעים ותשׁע שׁנה בהמלו בשׂר ערלתו׃
Genesis 17:25 וישׁמעאל בנו בן שׁלשׁ עשׂרה שׁנה בהמלו את בשׂר ערלתו׃
Genesis 17:26 בעצם היום הזה נמול אברהם וישׁמעאל בנו׃
Genesis 17:27 וכל אנשׁי ביתו יליד בית ומקנת כסף מאת בן נכר נמלו אתו׃
Genesis 18:1 וירא אליו יהוה באלני ממרא והוא ישׁב פתח האהל כחם היום׃
Genesis 18:2 וישׂא עיניו וירא והנה שׁלשׁה אנשׁים נצבים עליו וירא וירץ לקראתם מפתח האהל וישׁתחו ארצה׃
Genesis 18:3 ויאמר אדני אם נא מצאתי חן בעיניך אל נא תעבר מעל עבדך׃
Genesis 18:4 יקח נא מעט מים ורחצו רגליכם והשׁענו תחת העץ׃
Genesis 18:5 ואקחה פת לחם וסעדו לבכם אחר תעברו כי על כן עברתם על עבדכם ויאמרו כן תעשׂה כאשׁר דברת׃
Genesis 18:6 וימהר אברהם האהלה אל שׂרה ויאמר מהרי שׁלשׁ סאים קמח סלת לושׁי ועשׂי עגות׃
Genesis 18:7 ואל הבקר רץ אברהם ויקח בן בקר רך וטוב ויתן אל הנער וימהר לעשׂות אתו׃
Genesis 18:8 ויקח חמאה וחלב ובן הבקר אשׁר עשׂה ויתן לפניהם והוא עמד עליהם תחת העץ ויאכלו׃
Genesis 18:9 ויאמרו אליו איה שׂרה אשׁתך ויאמר הנה באהל׃
Genesis 18:10 ויאמר שׁוב אשׁוב אליך כעת חיה והנה בן לשׂרה אשׁתך ושׂרה שׁמעת פתח האהל והוא אחריו׃
Genesis 18:11 ואברהם ושׂרה זקנים באים בימים חדל להיות לשׂרה ארח כנשׁים׃
Genesis 18:12 ותצחק שׂרה בקרבה לאמר אחרי בלתי היתה לי עדנה ואדני זקן׃
Genesis 18:13 ויאמר יהוה אל אברהם למה זה צחקה שׂרה לאמר האף אמנם אלד ואני זקנתי׃
Genesis 18:14 היפלא מיהוה דבר למועד אשׁוב אליך כעת חיה ולשׂרה בן׃
Genesis 18:15 ותכחשׁ שׂרה לאמר לא צחקתי כי יראה ויאמר לא כי צחקת׃
Genesis 18:16 ויקמו משׁם האנשׁים וישׁקפו על פני סדם ואברהם הלך עמם לשׁלחם׃
Genesis 18:17 ויהוה אמר המכסה אני מאברהם אשׁר אני עשׂה׃
Genesis 18:18 ואברהם היו יהיה לגוי גדול ועצום ונברכו בו כל גויי הארץ׃
Genesis 18:19 כי ידעתיו למען אשׁר יצוה את בניו ואת ביתו אחריו ושׁמרו דרך יהוה לעשׂות צדקה ומשׁפט למען הביא יהוה על אברהם את אשׁר דבר עליו׃
Genesis 18:20 ויאמר יהוה זעקת סדם ועמרה כי רבה וחטאתם כי כבדה מאד׃
Genesis 18:21 ארדה נא ואראה הכצעקתה הבאה אלי עשׂו כלה ואם לא אדעה׃
Genesis 18:22 ויפנו משׁם האנשׁים וילכו סדמה ואברהם עודנו עמד לפני יהוה׃
Genesis 18:23 ויגשׁ אברהם ויאמר האף תספה צדיק עם רשׁע׃
Genesis 18:24 אולי ישׁ חמשׁים צדיקם בתוך העיר האף תספה ולא תשׂא למקום למען חמשׁים הצדיקם אשׁר בקרבה׃
Genesis 18:25 חללה לך מעשׂת כדבר הזה להמית צדיק עם רשׁע והיה כצדיק כרשׁע חללה לך השׁפט כל הארץ לא יעשׂה משׁפט׃
Genesis 18:26 ויאמר יהוה אם אמצא בסדם חמשׁים צדיקם בתוך העיר ונשׂאתי לכל המקום בעבורם׃
Genesis 18:27 ויען אברהם ויאמר הנה נא הואלתי לדבר אל אדני ואנכי עפר ואפר׃
Genesis 18:28 אולי יחסרון חמשׁים הצדיקם חמשׁה התשׁחית בחמשׁה את כל העיר ויאמר לא אשׁחית אם אמצא שׁם ארבעים וחמשׁה׃
Genesis 18:29 ויסף עוד לדבר אליו ויאמר אולי ימצאון שׁם ארבעים ויאמר לא אעשׂה בעבור הארבעים׃
Genesis 18:30 ויאמר אל נא יחר לאדני ואדברה אולי ימצאון שׁם שׁלשׁים ויאמר לא אעשׂה אם אמצא שׁם שׁלשׁים׃
Genesis 18:31 ויאמר הנה נא הואלתי לדבר אל אדני אולי ימצאון שׁם עשׂרים ויאמר לא אשׁחית בעבור העשׂרים׃
Genesis 18:32 ויאמר אל נא יחר לאדני ואדברה אך הפעם אולי ימצאון שׁם עשׂרה ויאמר לא אשׁחית בעבור העשׂרה׃
Genesis 18:33 וילך יהוה כאשׁר כלה לדבר אל אברהם ואברהם שׁב למקמו׃
Genesis 19:1 ויבאו שׁני המלאכים סדמה בערב ולוט ישׁב בשׁער סדם וירא לוט ויקם לקראתם וישׁתחו אפים ארצה׃
Genesis 19:2 ויאמר הנה נא אדני סורו נא אל בית עבדכם ולינו ורחצו רגליכם והשׁכמתם והלכתם לדרככם ויאמרו לא כי ברחוב נלין׃
Genesis 19:3 ויפצר בם מאד ויסרו אליו ויבאו אל ביתו ויעשׂ להם משׁתה ומצות אפה ויאכלו׃
Genesis 19:4 טרם ישׁכבו ואנשׁי העיר אנשׁי סדם נסבו על הבית מנער ועד זקן כל העם מקצה׃
Genesis 19:5 ויקראו אל לוט ויאמרו לו איה האנשׁים אשׁר באו אליך הלילה הוציאם אלינו ונדעה אתם׃
Genesis 19:6 ויצא אלהם לוט הפתחה והדלת סגר אחריו׃
Genesis 19:7 ויאמר אל נא אחי תרעו׃
Genesis 19:8 הנה נא לי שׁתי בנות אשׁר לא ידעו אישׁ אוציאה נא אתהן אליכם ועשׂו להן כטוב בעיניכם רק לאנשׁים האל אל תעשׂו דבר כי על כן באו בצל קרתי׃
Genesis 19:9 ויאמרו גשׁ הלאה ויאמרו האחד בא לגור וישׁפט שׁפוט עתה נרע לך מהם ויפצרו באישׁ בלוט מאד ויגשׁו לשׁבר הדלת׃
Genesis 19:10 וישׁלחו האנשׁים את ידם ויביאו את לוט אליהם הביתה ואת הדלת סגרו׃
Genesis 19:11 ואת האנשׁים אשׁר פתח הבית הכו בסנורים מקטן ועד גדול וילאו למצא הפתח׃
Genesis 19:12 ויאמרו האנשׁים אל לוט עד מי לך פה חתן ובניך ובנתיך וכל אשׁר לך בעיר הוצא מן המקום׃
Genesis 19:13 כי משׁחתים אנחנו את המקום הזה כי גדלה צעקתם את פני יהוה וישׁלחנו יהוה לשׁחתה׃
Genesis 19:14 ויצא לוט וידבר אל חתניו לקחי בנתיו ויאמר קומו צאו מן המקום הזה כי משׁחית יהוה את העיר ויהי כמצחק בעיני חתניו׃
Genesis 19:15 וכמו השׁחר עלה ויאיצו המלאכים בלוט לאמר קום קח את אשׁתך ואת שׁתי בנתיך הנמצאת פן תספה בעון העיר׃
Genesis 19:16 ויתמהמה ויחזיקו האנשׁים בידו וביד אשׁתו וביד שׁתי בנתיו בחמלת יהוה עליו ויצאהו וינחהו מחוץ לעיר׃
Genesis 19:17 ויהי כהוציאם אתם החוצה ויאמר המלט על נפשׁך אל תביט אחריך ואל תעמד בכל הככר ההרה המלט פן תספה׃
Genesis 19:18 ויאמר לוט אלהם אל נא אדני׃
Genesis 19:19 הנה נא מצא עבדך חן בעיניך ותגדל חסדך אשׁר עשׂית עמדי להחיות את נפשׁי ואנכי לא אוכל להמלט ההרה פן תדבקני הרעה ומתי׃
Genesis 19:20 הנה נא העיר הזאת קרבה לנוס שׁמה והוא מצער אמלטה נא שׁמה הלא מצער הוא ותחי נפשׁי׃
Genesis 19:21 ויאמר אליו הנה נשׂאתי פניך גם לדבר הזה לבלתי הפכי את העיר אשׁר דברת׃
Genesis 19:22 מהר המלט שׁמה כי לא אוכל לעשׂות דבר עד באך שׁמה על כן קרא שׁם העיר צוער׃
Genesis 19:23 השׁמשׁ יצא על הארץ ולוט בא צערה׃
Genesis 19:24 ויהוה המטיר על סדם ועל עמרה גפרית ואשׁ מאת יהוה מן השׁמים׃
Genesis 19:25 ויהפך את הערים האל ואת כל הככר ואת כל ישׁבי הערים וצמח האדמה׃
Genesis 19:26 ותבט אשׁתו מאחריו ותהי נציב מלח׃
Genesis 19:27 וישׁכם אברהם בבקר אל המקום אשׁר עמד שׁם את פני יהוה׃
Genesis 19:28 וישׁקף על פני סדם ועמרה ועל כל פני ארץ הככר וירא והנה עלה קיטר הארץ כקיטר הכבשׁן׃
Genesis 19:29 ויהי בשׁחת אלהים את ערי הככר ויזכר אלהים את אברהם וישׁלח את לוט מתוך ההפכה בהפך את הערים אשׁר ישׁב בהן לוט׃
Genesis 19:30 ויעל לוט מצוער וישׁב בהר ושׁתי בנתיו עמו כי ירא לשׁבת בצוער וישׁב במערה הוא ושׁתי בנתיו׃
Genesis 19:31 ותאמר הבכירה אל הצעירה אבינו זקן ואישׁ אין בארץ לבוא עלינו כדרך כל הארץ׃
Genesis 19:32 לכה נשׁקה את אבינו יין ונשׁכבה עמו ונחיה מאבינו זרע׃
Genesis 19:33 ותשׁקין את אביהן יין בלילה הוא ותבא הבכירה ותשׁכב את אביה ולא ידע בשׁכבה ובקומה׃
Genesis 19:34 ויהי ממחרת ותאמר הבכירה אל הצעירה הן שׁכבתי אמשׁ את אבי נשׁקנו יין גם הלילה ובאי שׁכבי עמו ונחיה מאבינו זרע׃
Genesis 19:35 ותשׁקין גם בלילה ההוא את אביהן יין ותקם הצעירה ותשׁכב עמו ולא ידע בשׁכבה ובקמה׃
Genesis 19:36 ותהרין שׁתי בנות לוט מאביהן׃
Genesis 19:37 ותלד הבכירה בן ותקרא שׁמו מואב הוא אבי מואב עד היום׃
Genesis 19:38 והצעירה גם הוא ילדה בן ותקרא שׁמו בן עמי הוא אבי בני עמון עד היום׃
Genesis 20:1 ויסע משׁם אברהם ארצה הנגב וישׁב בין קדשׁ ובין שׁור ויגר בגרר׃
Genesis 20:2 ויאמר אברהם אל שׂרה אשׁתו אחתי הוא וישׁלח אבימלך מלך גרר ויקח את שׂרה׃
Genesis 20:3 ויבא אלהים אל אבימלך בחלום הלילה ויאמר לו הנך מת על האשׁה אשׁר לקחת והוא בעלת בעל׃
Genesis 20:4 ואבימלך לא קרב אליה ויאמר אדני הגוי גם צדיק תהרג׃
Genesis 20:5 הלא הוא אמר לי אחתי הוא והיא גם הוא אמרה אחי הוא בתם לבבי ובנקין כפי עשׂיתי זאת׃
Genesis 20:6 ויאמר אליו האלהים בחלם גם אנכי ידעתי כי בתם לבבך עשׂית זאת ואחשׂך גם אנכי אותך מחטו לי על כן לא נתתיך לנגע אליה׃
Genesis 20:7 ועתה השׁב אשׁת האישׁ כי נביא הוא ויתפלל בעדך וחיה ואם אינך משׁיב דע כי מות תמות אתה וכל אשׁר׃
Genesis 20:8 וישׁכם אבימלך בבקר ויקרא לכל עבדיו וידבר את כל הדברים האלה באזניהם וייראו האנשׁים מאד׃
Genesis 20:9 ויקרא אבימלך לאברהם ויאמר לו מה עשׂית לנו ומה חטאתי לך כי הבאת עלי ועל ממלכתי חטאה גדלה מעשׂים אשׁר לא יעשׂו עשׂית עמדי׃
Genesis 20:10 ויאמר אבימלך אל אברהם מה ראית כי עשׂית את הדבר הזה׃
Genesis 20:11 ויאמר אברהם כי אמרתי רק אין יראת אלהים במקום הזה והרגוני על דבר אשׁתי׃
Genesis 20:12 וגם אמנה אחתי בת אבי הוא אך לא בת אמי ותהי לי לאשׁה׃
Genesis 20:13 ויהי כאשׁר התעו אתי אלהים מבית אבי ואמר לה זה חסדך אשׁר תעשׂי עמדי אל כל המקום אשׁר נבוא שׁמה אמרי לי אחי הוא׃
Genesis 20:14 ויקח אבימלך צאן ובקר ועבדים ושׁפחת ויתן לאברהם וישׁב לו את שׂרה אשׁתו׃
Genesis 20:15 ויאמר אבימלך הנה ארצי לפניך בטוב בעיניך שׁב׃
Genesis 20:16 ולשׂרה אמר הנה נתתי אלף כסף לאחיך הנה הוא לך כסות עינים לכל אשׁר אתך ואת כל ונכחת׃
Genesis 20:17 ויתפלל אברהם אל האלהים וירפא אלהים את אבימלך ואת אשׁתו ואמהתיו וילדו׃
Genesis 20:18 כי עצר עצר יהוה בעד כל רחם לבית אבימלך על דבר שׂרה אשׁת אברהם׃
Genesis 21:1 ויהוה פקד את שׂרה כאשׁר אמר ויעשׂ יהוה לשׂרה כאשׁר דבר׃
Genesis 21:2 ותהר ותלד שׂרה לאברהם בן לזקניו למועד אשׁר דבר אתו אלהים׃
Genesis 21:3 ויקרא אברהם את שׁם בנו הנולד לו אשׁר ילדה לו שׂרה יצחק׃
Genesis 21:4 וימל אברהם את יצחק בנו בן שׁמנת ימים כאשׁר צוה אתו אלהים׃
Genesis 21:5 ואברהם בן מאת שׁנה בהולד לו את יצחק בנו׃
Genesis 21:6 ותאמר שׂרה צחק עשׂה לי אלהים כל השׁמע יצחק׃
Genesis 21:7 ותאמר מי מלל לאברהם היניקה בנים שׂרה כי ילדתי בן לזקניו׃
Genesis 21:8 ויגדל הילד ויגמל ויעשׂ אברהם משׁתה גדול ביום הגמל את יצחק׃
Genesis 21:9 ותרא שׂרה את בן הגר המצרית אשׁר ילדה לאברהם מצחק׃
Genesis 21:10 ותאמר לאברהם גרשׁ האמה הזאת ואת בנה כי לא יירשׁ בן האמה הזאת עם בני עם יצחק׃
Genesis 21:11 וירע הדבר מאד בעיני אברהם על אודת בנו׃
Genesis 21:12 ויאמר אלהים אל אברהם אל ירע בעיניך על הנער ועל אמתך כל אשׁר תאמר אליך שׂרה שׁמע בקלה כי ביצחק יקרא לך זרע׃
Genesis 21:13 וגם את בן האמה לגוי אשׂימנו כי זרעך הוא׃
Genesis 21:14 וישׁכם אברהם בבקר ויקח לחם וחמת מים ויתן אל הגר שׂם על שׁכמה ואת הילד וישׁלחה ותלך ותתע במדבר באר שׁבע׃
Genesis 21:15 ויכלו המים מן החמת ותשׁלך את הילד תחת אחד השׂיחם׃
Genesis 21:16 ותלך ותשׁב לה מנגד הרחק כמטחוי קשׁת כי אמרה אל אראה במות הילד ותשׁב מנגד ותשׂא את קלה ותבך׃
Genesis 21:17 וישׁמע אלהים את קול הנער ויקרא מלאך אלהים אל הגר מן השׁמים ויאמר לה מה לך הגר אל תיראי כי שׁמע אלהים אל קול הנער באשׁר הוא שׁם׃
Genesis 21:18 קומי שׂאי את הנער והחזיקי את ידך בו כי לגוי גדול אשׂימנו׃
Genesis 21:19 ויפקח אלהים את עיניה ותרא באר מים ותלך ותמלא את החמת מים ותשׁק את הנער׃
Genesis 21:20 ויהי אלהים את הנער ויגדל וישׁב במדבר ויהי רבה קשׁת׃
Genesis 21:21 וישׁב במדבר פארן ותקח לו אמו אשׁה מארץ מצרים׃
Genesis 21:22 ויהי בעת ההוא ויאמר אבימלך ופיכל שׂר צבאו אל אברהם לאמר אלהים עמך בכל אשׁר אתה עשׂה׃
Genesis 21:23 ועתה השׁבעה לי באלהים הנה אם תשׁקר לי ולניני ולנכדי כחסד אשׁר עשׂיתי עמך תעשׂה עמדי ועם הארץ אשׁר גרתה׃
Genesis 21:24 ויאמר אברהם אנכי אשׁבע׃
Genesis 21:25 והוכח אברהם את אבימלך על אדות באר המים אשׁר גזלו עבדי אבימלך׃
Genesis 21:26 ויאמר אבימלך לא ידעתי מי עשׂה את הדבר הזה וגם אתה לא הגדת לי וגם אנכי לא שׁמעתי בלתי היום׃
Genesis 21:27 ויקח אברהם צאן ובקר ויתן לאבימלך ויכרתו שׁניהם ברית׃
Genesis 21:28 ויצב אברהם את שׁבע כבשׂת הצאן לבדהן׃
Genesis 21:29 ויאמר אבימלך אל אברהם מה הנה שׁבע כבשׂת האלה אשׁר הצבת לבדנה׃
Genesis 21:30 ויאמר כי את שׁבע כבשׂת תקח מידי בעבור תהיה לי לעדה כי חפרתי את הבאר הזאת׃
Genesis 21:31 על כן קרא למקום ההוא באר שׁבע כי שׁם נשׁבעו שׁניהם׃
Genesis 21:32 ויכרתו ברית בבאר שׁבע ויקם אבימלך ופיכל שׂר צבאו וישׁבו אל ארץ פלשׁתים׃
Genesis 21:33 ויטע אשׁל בבאר שׁבע ויקרא שׁם בשׁם יהוה אל עולם׃
Genesis 21:34 ויגר אברהם בארץ פלשׁתים ימים רבים׃
Genesis 22:1 ויהי אחר הדברים האלה והאלהים נסה את אברהם ויאמר אליו אברהם ויאמר הנני׃
Genesis 22:2 ויאמר קח נא את בנך את יחידך אשׁר אהבת את יצחק ולך לך אל ארץ המריה והעלהו שׁם לעלה על אחד ההרים אשׁר אמר אליך׃
Genesis 22:3 וישׁכם אברהם בבקר ויחבשׁ את חמרו ויקח את שׁני נעריו אתו ואת יצחק בנו ויבקע עצי עלה ויקם וילך אל המקום אשׁר אמר לו האלהים׃
Genesis 22:4 ביום השׁלישׁי וישׂא אברהם את עיניו וירא את המקום מרחק׃
Genesis 22:5 ויאמר אברהם אל נעריו שׁבו לכם פה עם החמור ואני והנער נלכה עד כה ונשׁתחוה ונשׁובה אליכם׃
Genesis 22:6 ויקח אברהם את עצי העלה וישׂם על יצחק בנו ויקח בידו את האשׁ ואת המאכלת וילכו שׁניהם יחדו׃
Genesis 22:7 ויאמר יצחק אל אברהם אביו ויאמר אבי ויאמר הנני בני ויאמר הנה האשׁ והעצים ואיה השׂה לעלה׃
Genesis 22:8 ויאמר אברהם אלהים יראה לו השׂה לעלה בני וילכו שׁניהם יחדו׃
Genesis 22:9 ויבאו אל המקום אשׁר אמר לו האלהים ויבן שׁם אברהם את המזבח ויערך את העצים ויעקד את יצחק בנו וישׂם אתו על המזבח ממעל לעצים׃
Genesis 22:10 וישׁלח אברהם את ידו ויקח את המאכלת לשׁחט את בנו׃
Genesis 22:11 ויקרא אליו מלאך יהוה מן השׁמים ויאמר אברהם אברהם ויאמר הנני׃
Genesis 22:12 ויאמר אל תשׁלח ידך אל הנער ואל תעשׂ לו מאומה כי עתה ידעתי כי ירא אלהים אתה ולא חשׂכת את בנך את יחידך ממני׃
Genesis 22:13 וישׂא אברהם את עיניו וירא והנה איל אחר נאחז בסבך בקרניו וילך אברהם ויקח את האיל ויעלהו לעלה תחת בנו׃
Genesis 22:14 ויקרא אברהם שׁם המקום ההוא יהוה יראה אשׁר יאמר היום בהר יהוה יראה׃
Genesis 22:15 ויקרא מלאך יהוה אל אברהם שׁנית מן השׁמים׃
Genesis 22:16 ויאמר בי נשׁבעתי נאם יהוה כי יען אשׁר עשׂית את הדבר הזה ולא חשׂכת את בנך את יחידך׃
Genesis 22:17 כי ברך אברכך והרבה ארבה את זרעך ככוכבי השׁמים וכחול אשׁר על שׂפת הים וירשׁ זרעך את שׁער איביו׃
Genesis 22:18 והתברכו בזרעך כל גויי הארץ עקב אשׁר שׁמעת בקלי׃
Genesis 22:19 וישׁב אברהם אל נעריו ויקמו וילכו יחדו אל באר שׁבע וישׁב אברהם בבאר שׁבע׃
Genesis 22:20 ויהי אחרי הדברים האלה ויגד לאברהם לאמר הנה ילדה מלכה גם הוא בנים לנחור אחיך׃
Genesis 22:21 את עוץ בכרו ואת בוז אחיו ואת קמואל אבי ארם׃
Genesis 22:22 ואת כשׂד ואת חזו ואת פלדשׁ ואת ידלף ואת בתואל׃
Genesis 22:23 ובתואל ילד את רבקה שׁמנה אלה ילדה מלכה לנחור אחי אברהם׃
Genesis 22:24 ופילגשׁו ושׁמה ראומה ותלד גם הוא את טבח ואת גחם ואת תחשׁ ואת מעכה׃
Genesis 23:1 ויהיו חיי שׂרה מאה שׁנה ועשׂרים שׁנה ושׁבע שׁנים שׁני חיי שׂרה׃
Genesis 23:2 ותמת שׂרה בקרית ארבע הוא חברון בארץ כנען ויבא אברהם לספד לשׂרה ולבכתה׃
Genesis 23:3 ויקם אברהם מעל פני מתו וידבר אל בני חת לאמר׃
Genesis 23:4 גר ותושׁב אנכי עמכם תנו לי אחזת קבר עמכם ואקברה מתי מלפני׃
Genesis 23:5 ויענו בני חת את אברהם לאמר׃
Genesis 23:6 שׁמענו אדני נשׂיא אלהים אתה בתוכנו במבחר קברינו קבר את מתך אישׁ ממנו את קברו לא יכלה ממך מקבר מתך׃
Genesis 23:7 ויקם אברהם וישׁתחו לעם הארץ לבני חת׃
Genesis 23:8 וידבר אתם לאמר אם ישׁ את נפשׁכם לקבר את מתי מלפני שׁמעוני ופגעו לי בעפרון בן צחר׃
Genesis 23:9 ויתן לי את מערת המכפלה אשׁר לו אשׁר בקצה שׂדהו בכסף מלא יתננה לי בתוככם לאחזת קבר׃
Genesis 23:10 ועפרון ישׁב בתוך בני חת ויען עפרון החתי את אברהם באזני בני חת לכל באי שׁער עירו לאמר׃
Genesis 23:11 לא אדני שׁמעני השׂדה נתתי לך והמערה אשׁר בו לך נתתיה לעיני בני עמי נתתיה לך קבר מתך׃
Genesis 23:12 וישׁתחו אברהם לפני עם הארץ׃
Genesis 23:13 וידבר אל עפרון באזני עם הארץ לאמר אך אם אתה לו שׁמעני נתתי כסף השׂדה קח ממני ואקברה את מתי שׁמה׃
Genesis 23:14 ויען עפרון את אברהם לאמר׃
Genesis 23:15 אדני שׁמעני ארץ ארבע מאת שׁקל כסף ביני ובינך מה הוא ואת מתך קבר׃
Genesis 23:16 וישׁמע אברהם אל עפרון וישׁקל אברהם לעפרן את הכסף אשׁר דבר באזני בני חת ארבע מאות שׁקל כסף עבר לסחר׃
Genesis 23:17 ויקם שׂדה עפרון אשׁר במכפלה אשׁר לפני ממרא השׂדה והמערה אשׁר בו וכל העץ אשׁר בשׂדה אשׁר בכל גבלו סביב׃
Genesis 23:18 לאברהם למקנה לעיני בני חת בכל באי שׁער עירו׃
Genesis 23:19 ואחרי כן קבר אברהם את שׂרה אשׁתו אל מערת שׂדה המכפלה על פני ממרא הוא חברון בארץ כנען׃
Genesis 23:20 ויקם השׂדה והמערה אשׁר בו לאברהם לאחזת קבר מאת בני חת׃
Genesis 24:1 ואברהם זקן בא בימים ויהוה ברך את אברהם בכל׃
Genesis 24:2 ויאמר אברהם אל עבדו זקן ביתו המשׁל בכל אשׁר לו שׂים נא ידך תחת ירכי׃
Genesis 24:3 ואשׁביעך ביהוה אלהי השׁמים ואלהי הארץ אשׁר לא תקח אשׁה לבני מבנות הכנעני אשׁר אנכי יושׁב בקרבו׃
Genesis 24:4 כי אל ארצי ואל מולדתי תלך ולקחת אשׁה לבני ליצחק׃
Genesis 24:5 ויאמר אליו העבד אולי לא תאבה האשׁה ללכת אחרי אל הארץ הזאת ההשׁב אשׁיב את בנך אל הארץ אשׁר יצאת משׁם׃
Genesis 24:6 ויאמר אליו אברהם השׁמר לך פן תשׁיב את בני שׁמה׃
Genesis 24:7 יהוה אלהי השׁמים אשׁר לקחני מבית אבי ומארץ מולדתי ואשׁר דבר לי ואשׁר נשׁבע לי לאמר לזרעך אתן את הארץ הזאת הוא ישׁלח מלאכו לפניך ולקחת אשׁה לבני משׁם׃
Genesis 24:8 ואם לא תאבה האשׁה ללכת אחריך ונקית משׁבעתי זאת רק את בני לא תשׁב שׁמה׃
Genesis 24:9 וישׂם העבד את ידו תחת ירך אברהם אדניו וישׁבע לו על הדבר הזה׃
Genesis 24:10 ויקח העבד עשׂרה גמלים מגמלי אדניו וילך וכל טוב אדניו בידו ויקם וילך אל ארם נהרים אל עיר נחור׃
Genesis 24:11 ויברך הגמלים מחוץ לעיר אל באר המים לעת ערב לעת צאת השׁאבת׃
Genesis 24:12 ויאמר יהוה אלהי אדני אברהם הקרה נא לפני היום ועשׂה חסד עם אדני אברהם׃
Genesis 24:13 הנה אנכי נצב על עין המים ובנות אנשׁי העיר יצאת לשׁאב מים׃
Genesis 24:14 והיה הנער אשׁר אמר אליה הטי נא כדך ואשׁתה ואמרה שׁתה וגם גמליך אשׁקה אתה הכחת לעבדך ליצחק ובה אדע כי עשׂית חסד עם אדני׃
Genesis 24:15 ויהי הוא טרם כלה לדבר והנה רבקה יצאת אשׁר ילדה לבתואל בן מלכה אשׁת נחור אחי אברהם וכדה על שׁכמה׃
Genesis 24:16 והנער טבת מראה מאד בתולה ואישׁ לא ידעה ותרד העינה ותמלא כדה ותעל׃
Genesis 24:17 וירץ העבד לקראתה ויאמר הגמיאיני נא מעט מים מכדך׃
Genesis 24:18 ותאמר שׁתה אדני ותמהר ותרד כדה על ידה ותשׁקהו׃
Genesis 24:19 ותכל להשׁקתו ותאמר גם לגמליך אשׁאב עד אם כלו לשׁתת׃
Genesis 24:20 ותמהר ותער כדה אל השׁקת ותרץ עוד אל הבאר לשׁאב ותשׁאב לכל גמליו׃
Genesis 24:21 והאישׁ משׁתאה לה מחרישׁ לדעת ההצליח יהוה דרכו אם לא׃
Genesis 24:22 ויהי כאשׁר כלו הגמלים לשׁתות ויקח האישׁ נזם זהב בקע משׁקלו ושׁני צמידים על ידיה עשׂרה זהב משׁקלם׃
Genesis 24:23 ויאמר בת מי את הגידי נא לי הישׁ בית אביך מקום לנו ללין׃
Genesis 24:24 ותאמר אליו בת בתואל אנכי בן מלכה אשׁר ילדה לנחור׃
Genesis 24:25 ותאמר אליו גם תבן גם מספוא רב עמנו גם מקום ללון׃
Genesis 24:26 ויקד האישׁ וישׁתחו ליהוה׃
Genesis 24:27 ויאמר ברוך יהוה אלהי אדני אברהם אשׁר לא עזב חסדו ואמתו מעם אדני אנכי בדרך נחני יהוה בית אחי אדני׃
Genesis 24:28 ותרץ הנער ותגד לבית אמה כדברים האלה׃
Genesis 24:29 ולרבקה אח ושׁמו לבן וירץ לבן אל האישׁ החוצה אל העין׃
Genesis 24:30 ויהי כראת את הנזם ואת הצמדים על ידי אחתו וכשׁמעו את דברי רבקה אחתו לאמר כה דבר אלי האישׁ ויבא אל האישׁ והנה עמד על הגמלים על העין׃
Genesis 24:31 ויאמר בוא ברוך יהוה למה תעמד בחוץ ואנכי פניתי הבית ומקום לגמלים׃
Genesis 24:32 ויבא האישׁ הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשׁים אשׁר אתו׃
Genesis 24:33 ויישׂם לפניו לאכל ויאמר לא אכל עד אם דברתי דברי ויאמר דבר׃
Genesis 24:34 ויאמר עבד אברהם אנכי׃
Genesis 24:35 ויהוה ברך את אדני מאד ויגדל ויתן לו צאן ובקר וכסף וזהב ועבדם ושׁפחת וגמלים וחמרים׃
Genesis 24:36 ותלד שׂרה אשׁת אדני בן לאדני אחרי זקנתה ויתן לו את כל אשׁר׃
Genesis 24:37 וישׁבעני אדני לאמר לא תקח אשׁה לבני מבנות הכנעני אשׁר אנכי ישׁב בארצו׃
Genesis 24:38 אם לא אל בית אבי תלך ואל משׁפחתי ולקחת אשׁה לבני׃
Genesis 24:39 ואמר אל אדני אלי לא תלך האשׁה אחרי׃
Genesis 24:40 ויאמר אלי יהוה אשׁר התהלכתי לפניו ישׁלח מלאכו אתך והצליח דרכך ולקחת אשׁה לבני ממשׁפחתי ומבית אבי׃
Genesis 24:41 אז תנקה מאלתי כי תבוא אל משׁפחתי ואם לא יתנו לך והיית נקי מאלתי׃
Genesis 24:42 ואבא היום אל העין ואמר יהוה אלהי אדני אברהם אם ישׁך נא מצליח דרכי אשׁר אנכי הלך עליה׃
Genesis 24:43 הנה אנכי נצב על עין המים והיה העלמה היצאת לשׁאב ואמרתי אליה השׁקיני נא מעט מים מכדך׃
Genesis 24:44 ואמרה אלי גם אתה שׁתה וגם לגמליך אשׁאב הוא האשׁה אשׁר הכיח יהוה לבן אדני׃
Genesis 24:45 אני טרם אכלה לדבר אל לבי והנה רבקה יצאת וכדה על שׁכמה ותרד העינה ותשׁאב ואמר אליה השׁקיני נא׃
Genesis 24:46 ותמהר ותורד כדה מעליה ותאמר שׁתה וגם גמליך אשׁקה ואשׁת וגם הגמלים השׁקתה׃
Genesis 24:47 ואשׁאל אתה ואמר בת מי את ותאמר בת בתואל בן נחור אשׁר ילדה לו מלכה ואשׂם הנזם על אפה והצמידים על ידיה׃
Genesis 24:48 ואקד ואשׁתחוה ליהוה ואברך את יהוה אלהי אדני אברהם אשׁר הנחני בדרך אמת לקחת את בת אחי אדני לבנו׃
Genesis 24:49 ועתה אם ישׁכם עשׂים חסד ואמת את אדני הגידו לי ואם לא הגידו לי ואפנה על ימין או על שׂמאל׃
Genesis 24:50 ויען לבן ובתואל ויאמרו מיהוה יצא הדבר לא נוכל דבר אליך רע או טוב׃
Genesis 24:51 הנה רבקה לפניך קח ולך ותהי אשׁה לבן אדניך כאשׁר דבר יהוה׃
Genesis 24:52 ויהי כאשׁר שׁמע עבד אברהם את דבריהם וישׁתחו ארצה ליהוה׃
Genesis 24:53 ויוצא העבד כלי כסף וכלי זהב ובגדים ויתן לרבקה ומגדנת נתן לאחיה ולאמה׃
Genesis 24:54 ויאכלו וישׁתו הוא והאנשׁים אשׁר עמו וילינו ויקומו בבקר ויאמר שׁלחני לאדני׃
Genesis 24:55 ויאמר אחיה ואמה תשׁב הנער אתנו ימים או עשׂור אחר תלך׃
Genesis 24:56 ויאמר אלהם אל תאחרו אתי ויהוה הצליח דרכי שׁלחוני ואלכה לאדני׃
Genesis 24:57 ויאמרו נקרא לנער ונשׁאלה את פיה׃
Genesis 24:58 ויקראו לרבקה ויאמרו אליה התלכי עם האישׁ הזה ותאמר אלך׃
Genesis 24:59 וישׁלחו את רבקה אחתם ואת מנקתה ואת עבד אברהם ואת אנשׁיו׃
Genesis 24:60 ויברכו את רבקה ויאמרו לה אחתנו את היי לאלפי רבבה ויירשׁ זרעך את שׁער שׂנאיו׃
Genesis 24:61 ותקם רבקה ונערתיה ותרכבנה על הגמלים ותלכנה אחרי האישׁ ויקח העבד את רבקה וילך׃
Genesis 24:62 ויצחק בא מבוא באר לחי ראי והוא יושׁב בארץ הנגב׃
Genesis 24:63 ויצא יצחק לשׂוח בשׂדה לפנות ערב וישׂא עיניו וירא והנה גמלים באים׃
Genesis 24:64 ותשׂא רבקה את עיניה ותרא את יצחק ותפל מעל הגמל׃
Genesis 24:65 ותאמר אל העבד מי האישׁ הלזה ההלך בשׂדה לקראתנו ויאמר העבד הוא אדני ותקח הצעיף ותתכס׃
Genesis 24:66 ויספר העבד ליצחק את כל הדברים אשׁר עשׂה׃
Genesis 24:67 ויבאה יצחק האהלה שׂרה אמו ויקח את רבקה ותהי לו לאשׁה ויאהבה וינחם יצחק אחרי אמו׃
Genesis 25:1 ויסף אברהם ויקח אשׁה ושׁמה קטורה׃
Genesis 25:2 ותלד לו את זמרן ואת יקשׁן ואת מדן ואת מדין ואת ישׁבק ואת שׁוח׃
Genesis 25:3 ויקשׁן ילד את שׁבא ואת דדן ובני דדן היו אשׁורם ולטושׁם ולאמים׃
Genesis 25:4 ובני מדין עיפה ועפר וחנך ואבידע ואלדעה כל אלה בני קטורה׃
Genesis 25:5 ויתן אברהם את כל אשׁר לו ליצחק׃
Genesis 25:6 ולבני הפילגשׁים אשׁר לאברהם נתן אברהם מתנת וישׁלחם מעל יצחק בנו בעודנו חי קדמה אל ארץ קדם׃
Genesis 25:7 ואלה ימי שׁני חיי אברהם אשׁר חי מאת שׁנה ושׁבעים שׁנה וחמשׁ שׁנים׃
Genesis 25:8 ויגוע וימת אברהם בשׂיבה טובה זקן ושׂבע ויאסף אל עמיו׃
Genesis 25:9 ויקברו אתו יצחק וישׁמעאל בניו אל מערת המכפלה אל שׂדה עפרן בן צחר החתי אשׁר על פני ממרא׃
Genesis 25:10 השׂדה אשׁר קנה אברהם מאת בני חת שׁמה קבר אברהם ושׂרה אשׁתו׃
Genesis 25:11 ויהי אחרי מות אברהם ויברך אלהים את יצחק בנו וישׁב יצחק עם באר לחי ראי׃
Genesis 25:12 ואלה תלדת ישׁמעאל בן אברהם אשׁר ילדה הגר המצרית שׁפחת שׂרה לאברהם׃
Genesis 25:13 ואלה שׁמות בני ישׁמעאל בשׁמתם לתולדתם בכר ישׁמעאל נבית וקדר ואדבאל ומבשׂם׃
Genesis 25:14 ומשׁמע ודומה ומשׂא׃
Genesis 25:15 חדד ותימא יטור נפישׁ וקדמה׃
Genesis 25:16 אלה הם בני ישׁמעאל ואלה שׁמתם בחצריהם ובטירתם שׁנים עשׂר נשׂיאם לאמתם׃
Genesis 25:17 ואלה שׁני חיי ישׁמעאל מאת שׁנה ושׁלשׁים שׁנה ושׁבע שׁנים ויגוע וימת ויאסף אל עמיו׃
Genesis 25:18 וישׁכנו מחוילה עד שׁור אשׁר על פני מצרים באכה אשׁורה על פני כל אחיו נפל׃
Genesis 25:19 ואלה תולדת יצחק בן אברהם אברהם הוליד את יצחק׃
Genesis 25:20 ויהי יצחק בן ארבעים שׁנה בקחתו את רבקה בת בתואל הארמי מפדן ארם אחות לבן הארמי לו לאשׁה׃
Genesis 25:21 ויעתר יצחק ליהוה לנכח אשׁתו כי עקרה הוא ויעתר לו יהוה ותהר רבקה אשׁתו׃
Genesis 25:22 ויתרצצו הבנים בקרבה ותאמר אם כן למה זה אנכי ותלך לדרשׁ את יהוה׃
Genesis 25:23 ויאמר יהוה לה שׁני גיים בבטנך ושׁני לאמים ממעיך יפרדו ולאם מלאם יאמץ ורב יעבד צעיר׃
Genesis 25:24 וימלאו ימיה ללדת והנה תומם בבטנה׃
Genesis 25:25 ויצא הראשׁון אדמוני כלו כאדרת שׂער ויקראו שׁמו עשׂו׃
Genesis 25:26 ואחרי כן יצא אחיו וידו אחזת בעקב עשׂו ויקרא שׁמו יעקב ויצחק בן שׁשׁים שׁנה בלדת אתם׃
Genesis 25:27 ויגדלו הנערים ויהי עשׂו אישׁ ידע ציד אישׁ שׂדה ויעקב אישׁ תם ישׁב אהלים׃
Genesis 25:28 ויאהב יצחק את עשׂו כי ציד בפיו ורבקה אהבת את יעקב׃
Genesis 25:29 ויזד יעקב נזיד ויבא עשׂו מן השׂדה והוא עיף׃
Genesis 25:30 ויאמר עשׂו אל יעקב הלעיטני נא מן האדם האדם הזה כי עיף אנכי על כן קרא שׁמו אדום׃
Genesis 25:31 ויאמר יעקב מכרה כיום את בכרתך׃
Genesis 25:32 ויאמר עשׂו הנה אנכי הולך למות ולמה זה לי בכרה׃
Genesis 25:33 ויאמר יעקב השׁבעה לי כיום וישׁבע לו וימכר את בכרתו ליעקב׃
Genesis 25:34 ויעקב נתן לעשׂו לחם ונזיד עדשׁים ויאכל וישׁת ויקם וילך ויבז עשׂו את הבכרה׃
Genesis 26:1 ויהי רעב בארץ מלבד הרעב הראשׁון אשׁר היה בימי אברהם וילך יצחק אל אבימלך מלך פלשׁתים גררה׃
Genesis 26:2 וירא אליו יהוה ויאמר אל תרד מצרימה שׁכן בארץ אשׁר אמר אליך׃
Genesis 26:3 גור בארץ הזאת ואהיה עמך ואברכך כי לך ולזרעך אתן את כל הארצת האל והקמתי את השׁבעה אשׁר נשׁבעתי לאברהם אביך׃
Genesis 26:4 והרביתי את זרעך ככוכבי השׁמים ונתתי לזרעך את כל הארצת האל והתברכו בזרעך כל גויי הארץ׃
Genesis 26:5 עקב אשׁר שׁמע אברהם בקלי וישׁמר משׁמרתי מצותי חקותי ותורתי׃
Genesis 26:6 וישׁב יצחק בגרר׃
Genesis 26:7 וישׁאלו אנשׁי המקום לאשׁתו ויאמר אחתי הוא כי ירא לאמר אשׁתי פן יהרגני אנשׁי המקום על רבקה כי טובת מראה הוא׃
Genesis 26:8 ויהי כי ארכו לו שׁם הימים וישׁקף אבימלך מלך פלשׁתים בעד החלון וירא והנה יצחק מצחק את רבקה אשׁתו׃
Genesis 26:9 ויקרא אבימלך ליצחק ויאמר אך הנה אשׁתך הוא ואיך אמרת אחתי הוא ויאמר אליו יצחק כי אמרתי פן אמות עליה׃
Genesis 26:10 ויאמר אבימלך מה זאת עשׂית לנו כמעט שׁכב אחד העם את אשׁתך והבאת עלינו אשׁם׃
Genesis 26:11 ויצו אבימלך את כל העם לאמר הנגע באישׁ הזה ובאשׁתו מות יומת׃
Genesis 26:12 ויזרע יצחק בארץ ההוא וימצא בשׁנה ההוא מאה שׁערים ויברכהו יהוה׃
Genesis 26:13 ויגדל האישׁ וילך הלוך וגדל עד כי גדל מאד׃
Genesis 26:14 ויהי לו מקנה צאן ומקנה בקר ועבדה רבה ויקנאו אתו פלשׁתים׃
Genesis 26:15 וכל הבארת אשׁר חפרו עבדי אביו בימי אברהם אביו סתמום פלשׁתים וימלאום עפר׃
Genesis 26:16 ויאמר אבימלך אל יצחק לך מעמנו כי עצמת ממנו מאד׃
Genesis 26:17 וילך משׁם יצחק ויחן בנחל גרר וישׁב שׁם׃
Genesis 26:18 וישׁב יצחק ויחפר את בארת המים אשׁר חפרו בימי אברהם אביו ויסתמום פלשׁתים אחרי מות אברהם ויקרא להן שׁמות כשׁמת אשׁר קרא להן אביו׃
Genesis 26:19 ויחפרו עבדי יצחק בנחל וימצאו שׁם באר מים חיים׃
Genesis 26:20 ויריבו רעי גרר עם רעי יצחק לאמר לנו המים ויקרא שׁם הבאר עשׂק כי התעשׂקו עמו׃
Genesis 26:21 ויחפרו באר אחרת ויריבו גם עליה ויקרא שׁמה שׂטנה׃
Genesis 26:22 ויעתק משׁם ויחפר באר אחרת ולא רבו עליה ויקרא שׁמה רחבות ויאמר כי עתה הרחיב יהוה לנו ופרינו בארץ׃
Genesis 26:23 ויעל משׁם באר שׁבע׃
Genesis 26:24 וירא אליו יהוה בלילה ההוא ויאמר אנכי אלהי אברהם אביך אל תירא כי אתך אנכי וברכתיך והרביתי את זרעך בעבור אברהם עבדי׃
Genesis 26:25 ויבן שׁם מזבח ויקרא בשׁם יהוה ויט שׁם אהלו ויכרו שׁם עבדי יצחק באר׃
Genesis 26:26 ואבימלך הלך אליו מגרר ואחזת מרעהו ופיכל שׂר צבאו׃
Genesis 26:27 ויאמר אלהם יצחק מדוע באתם אלי ואתם שׂנאתם אתי ותשׁלחוני מאתכם׃
Genesis 26:28 ויאמרו ראו ראינו כי היה יהוה עמך ונאמר תהי נא אלה בינותינו בינינו ובינך ונכרתה ברית עמך׃
Genesis 26:29 אם תעשׂה עמנו רעה כאשׁר לא נגענוך וכאשׁר עשׂינו עמך רק טוב ונשׁלחך בשׁלום אתה עתה ברוך יהוה׃
Genesis 26:30 ויעשׂ להם משׁתה ויאכלו וישׁתו׃
Genesis 26:31 וישׁכימו בבקר וישׁבעו אישׁ לאחיו וישׁלחם יצחק וילכו מאתו בשׁלום׃
Genesis 26:32 ויהי ביום ההוא ויבאו עבדי יצחק ויגדו לו על אדות הבאר אשׁר חפרו ויאמרו לו מצאנו מים׃
Genesis 26:33 ויקרא אתה שׁבעה על כן שׁם העיר באר שׁבע עד היום הזה׃
Genesis 26:34 ויהי עשׂו בן ארבעים שׁנה ויקח אשׁה את יהודית בת בארי החתי ואת בשׂמת בת אילן החתי׃
Genesis 26:35 ותהיין מרת רוח ליצחק ולרבקה׃
Genesis 27:1 ויהי כי זקן יצחק ותכהין עיניו מראת ויקרא את עשׂו בנו הגדל ויאמר אליו בני ויאמר אליו הנני׃
Genesis 27:2 ויאמר הנה נא זקנתי לא ידעתי יום מותי׃
Genesis 27:3 ועתה שׂא נא כליך תליך וקשׁתך וצא השׂדה וצודה לי צידה׃
Genesis 27:4 ועשׂה לי מטעמים כאשׁר אהבתי והביאה לי ואכלה בעבור תברכך נפשׁי בטרם אמות׃
Genesis 27:5 ורבקה שׁמעת בדבר יצחק אל עשׂו בנו וילך עשׂו השׂדה לצוד ציד להביא׃
Genesis 27:6 ורבקה אמרה אל יעקב בנה לאמר הנה שׁמעתי את אביך מדבר אל עשׂו אחיך לאמר׃
Genesis 27:7 הביאה לי ציד ועשׂה לי מטעמים ואכלה ואברככה לפני יהוה לפני מותי׃
Genesis 27:8 ועתה בני שׁמע בקלי לאשׁר אני מצוה אתך׃
Genesis 27:9 לך נא אל הצאן וקח לי משׁם שׁני גדיי עזים טבים ואעשׂה אתם מטעמים לאביך כאשׁר אהב׃
Genesis 27:10 והבאת לאביך ואכל בעבר אשׁר יברכך לפני מותו׃
Genesis 27:11 ויאמר יעקב אל רבקה אמו הן עשׂו אחי אישׁ שׂער ואנכי אישׁ חלק׃
Genesis 27:12 אולי ימשׁני אבי והייתי בעיניו כמתעתע והבאתי עלי קללה ולא ברכה׃
Genesis 27:13 ותאמר לו אמו עלי קללתך בני אך שׁמע בקלי ולך קח׃
Genesis 27:14 וילך ויקח ויבא לאמו ותעשׂ אמו מטעמים כאשׁר אהב אביו׃
Genesis 27:15 ותקח רבקה את בגדי עשׂו בנה הגדל החמדת אשׁר אתה בבית ותלבשׁ את יעקב בנה הקטן׃
Genesis 27:16 ואת ערת גדיי העזים הלבישׁה על ידיו ועל חלקת צואריו׃
Genesis 27:17 ותתן את המטעמים ואת הלחם אשׁר עשׂתה ביד יעקב בנה׃
Genesis 27:18 ויבא אל אביו ויאמר אבי ויאמר הנני מי אתה בני׃
Genesis 27:19 ויאמר יעקב אל אביו אנכי עשׂו בכרך עשׂיתי כאשׁר דברת אלי קום נא שׁבה ואכלה מצידי בעבור תברכני נפשׁך׃
Genesis 27:20 ויאמר יצחק אל בנו מה זה מהרת למצא בני ויאמר כי הקרה יהוה אלהיך לפני׃
Genesis 27:21 ויאמר יצחק אל יעקב גשׁה נא ואמשׁך בני האתה זה בני עשׂו אם לא׃
Genesis 27:22 ויגשׁ יעקב אל יצחק אביו וימשׁהו ויאמר הקל קול יעקב והידים ידי עשׂו׃
Genesis 27:23 ולא הכירו כי היו ידיו כידי עשׂו אחיו שׂערת ויברכהו׃
Genesis 27:24 ויאמר אתה זה בני עשׂו ויאמר אני׃
Genesis 27:25 ויאמר הגשׁה לי ואכלה מציד בני למען תברכך נפשׁי ויגשׁ לו ויאכל ויבא לו יין וישׁת׃
Genesis 27:26 ויאמר אליו יצחק אביו גשׁה נא ושׁקה לי בני׃
Genesis 27:27 ויגשׁ וישׁק לו וירח את ריח בגדיו ויברכהו ויאמר ראה ריח בני כריח שׂדה אשׁר ברכו יהוה׃
Genesis 27:28 ויתן לך האלהים מטל השׁמים ומשׁמני הארץ ורב דגן ותירשׁ׃
Genesis 27:29 יעבדוך עמים וישׁתחו לך לאמים הוה גביר לאחיך וישׁתחוו לך בני אמך ארריך ארור ומברכיך ברוך׃
Genesis 27:30 ויהי כאשׁר כלה יצחק לברך את יעקב ויהי אך יצא יצא יעקב מאת פני יצחק אביו ועשׂו אחיו בא מצידו׃
Genesis 27:31 ויעשׂ גם הוא מטעמים ויבא לאביו ויאמר לאביו יקם אבי ויאכל מציד בנו בעבר תברכני נפשׁך׃
Genesis 27:32 ויאמר לו יצחק אביו מי אתה ויאמר אני בנך בכרך עשׂו׃
Genesis 27:33 ויחרד יצחק חרדה גדלה עד מאד ויאמר מי אפוא הוא הצד ציד ויבא לי ואכל מכל בטרם תבוא ואברכהו גם ברוך יהיה׃
Genesis 27:34 כשׁמע עשׂו את דברי אביו ויצעק צעקה גדלה ומרה עד מאד ויאמר לאביו ברכני גם אני אבי׃
Genesis 27:35 ויאמר בא אחיך במרמה ויקח ברכתך׃
Genesis 27:36 ויאמר הכי קרא שׁמו יעקב ויעקבני זה פעמים את בכרתי לקח והנה עתה לקח ברכתי ויאמר הלא אצלת לי ברכה׃
Genesis 27:37 ויען יצחק ויאמר לעשׂו הן גביר שׂמתיו לך ואת כל אחיו נתתי לו לעבדים ודגן ותירשׁ סמכתיו ולכה אפוא מה אעשׂה בני׃
Genesis 27:38 ויאמר עשׂו אל אביו הברכה אחת הוא לך אבי ברכני גם אני אבי וישׂא עשׂו קלו ויבך׃
Genesis 27:39 ויען יצחק אביו ויאמר אליו הנה משׁמני הארץ יהיה מושׁבך ומטל השׁמים מעל׃
Genesis 27:40 ועל חרבך תחיה ואת אחיך תעבד והיה כאשׁר תריד ופרקת עלו מעל צוארך׃
Genesis 27:41 וישׂטם עשׂו את יעקב על הברכה אשׁר ברכו אביו ויאמר עשׂו בלבו יקרבו ימי אבל אבי ואהרגה את יעקב אחי׃
Genesis 27:42 ויגד לרבקה את דברי עשׂו בנה הגדל ותשׁלח ותקרא ליעקב בנה הקטן ותאמר אליו הנה עשׂו אחיך מתנחם לך להרגך׃
Genesis 27:43 ועתה בני שׁמע בקלי וקום ברח לך אל לבן אחי חרנה׃
Genesis 27:44 וישׁבת עמו ימים אחדים עד אשׁר תשׁוב חמת אחיך׃
Genesis 27:45 עד שׁוב אף אחיך ממך ושׁכח את אשׁר עשׂית לו ושׁלחתי ולקחתיך משׁם למה אשׁכל גם שׁניכם יום אחד׃
Genesis 27:46 ותאמר רבקה אל יצחק קצתי בחיי מפני בנות חת אם לקח יעקב אשׁה מבנות חת כאלה מבנות הארץ למה לי חיים׃
Genesis 28:1 ויקרא יצחק אל יעקב ויברך אתו ויצוהו ויאמר לו לא תקח אשׁה מבנות כנען׃
Genesis 28:2 קום לך פדנה ארם ביתה בתואל אבי אמך וקח לך משׁם אשׁה מבנות לבן אחי אמך׃
Genesis 28:3 ואל שׁדי יברך אתך ויפרך וירבך והיית לקהל עמים׃
Genesis 28:4 ויתן לך את ברכת אברהם לך ולזרעך אתך לרשׁתך את ארץ מגריך אשׁר נתן אלהים לאברהם׃
Genesis 28:5 וישׁלח יצחק את יעקב וילך פדנה ארם אל לבן בן בתואל הארמי אחי רבקה אם יעקב ועשׂו׃
Genesis 28:6 וירא עשׂו כי ברך יצחק את יעקב ושׁלח אתו פדנה ארם לקחת לו משׁם אשׁה בברכו אתו ויצו עליו לאמר לא תקח אשׁה מבנות כנען׃
Genesis 28:7 וישׁמע יעקב אל אביו ואל אמו וילך פדנה ארם׃
Genesis 28:8 וירא עשׂו כי רעות בנות כנען בעיני יצחק אביו׃
Genesis 28:9 וילך עשׂו אל ישׁמעאל ויקח את מחלת בת ישׁמעאל בן אברהם אחות נביות על נשׁיו לו לאשׁה׃
Genesis 28:10 ויצא יעקב מבאר שׁבע וילך חרנה׃
Genesis 28:11 ויפגע במקום וילן שׁם כי בא השׁמשׁ ויקח מאבני המקום וישׂם מראשׁתיו וישׁכב במקום ההוא׃
Genesis 28:12 ויחלם והנה סלם מצב ארצה וראשׁו מגיע השׁמימה והנה מלאכי אלהים עלים וירדים׃
Genesis 28:13 והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשׁר אתה שׁכב עליה לך אתננה ולזרעך׃
Genesis 28:14 והיה זרעך כעפר הארץ ופרצת ימה וקדמה וצפנה ונגבה ונברכו בך כל משׁפחת האדמה ובזרעך׃
Genesis 28:15 והנה אנכי עמך ושׁמרתיך בכל אשׁר תלך והשׁבתיך אל האדמה הזאת כי לא אעזבך עד אשׁר אם עשׂיתי את אשׁר דברתי׃
Genesis 28:16 וייקץ יעקב משׁנתו ויאמר אכן ישׁ יהוה במקום הזה ואנכי לא ידעתי׃
Genesis 28:17 ויירא ויאמר מה נורא המקום הזה אין זה כי אם בית אלהים וזה שׁער השׁמים׃
Genesis 28:18 וישׁכם יעקב בבקר ויקח את האבן אשׁר שׂם מראשׁתיו וישׂם אתה מצבה ויצק שׁמן על ראשׁה׃
Genesis 28:19 ויקרא את שׁם המקום ההוא בית אל ואולם לוז שׁם העיר לראשׁנה׃
Genesis 28:20 וידר יעקב נדר לאמר אם יהיה אלהים עמדי ושׁמרני בדרך הזה אשׁר אנכי הולך ונתן לי לחם לאכל ובגד ללבשׁ׃
Genesis 28:21 ושׁבתי בשׁלום אל בית אבי והיה יהוה לי לאלהים׃
Genesis 28:22 והאבן הזאת אשׁר שׂמתי מצבה יהיה בית אלהים וכל אשׁר תתן לי עשׂר אעשׂרנו׃
Genesis 29:1 וישׂא יעקב רגליו וילך ארצה בני קדם׃
Genesis 29:2 וירא והנה באר בשׂדה והנה שׁם שׁלשׁה עדרי צאן רבצים עליה כי מן הבאר ההוא ישׁקו העדרים והאבן גדלה על פי הבאר׃
Genesis 29:3 ונאספו שׁמה כל העדרים וגללו את האבן מעל פי הבאר והשׁקו את הצאן והשׁיבו את האבן על פי הבאר למקמה׃
Genesis 29:4 ויאמר להם יעקב אחי מאין אתם ויאמרו מחרן אנחנו׃
Genesis 29:5 ויאמר להם הידעתם את לבן בן נחור ויאמרו ידענו׃
Genesis 29:6 ויאמר להם השׁלום לו ויאמרו שׁלום והנה רחל בתו באה עם הצאן׃
Genesis 29:7 ויאמר הן עוד היום גדול לא עת האסף המקנה השׁקו הצאן ולכו רעו׃
Genesis 29:8 ויאמרו לא נוכל עד אשׁר יאספו כל העדרים וגללו את האבן מעל פי הבאר והשׁקינו הצאן׃
Genesis 29:9 עודנו מדבר עמם ורחל באה עם הצאן אשׁר לאביה כי רעה הוא׃
Genesis 29:10 ויהי כאשׁר ראה יעקב את רחל בת לבן אחי אמו ואת צאן לבן אחי אמו ויגשׁ יעקב ויגל את האבן מעל פי הבאר וישׁק את צאן לבן אחי אמו׃
Genesis 29:11 וישׁק יעקב לרחל וישׂא את קלו ויבך׃
Genesis 29:12 ויגד יעקב לרחל כי אחי אביה הוא וכי בן רבקה הוא ותרץ ותגד לאביה׃
Genesis 29:13 ויהי כשׁמע לבן את שׁמע יעקב בן אחתו וירץ לקראתו ויחבק לו וינשׁק לו ויביאהו אל ביתו ויספר ללבן את כל הדברים האלה׃
Genesis 29:14 ויאמר לו לבן אך עצמי ובשׂרי אתה וישׁב עמו חדשׁ ימים׃
Genesis 29:15 ויאמר לבן ליעקב הכי אחי אתה ועבדתני חנם הגידה לי מה משׂכרתך׃
Genesis 29:16 וללבן שׁתי בנות שׁם הגדלה לאה ושׁם הקטנה רחל׃
Genesis 29:17 ועיני לאה רכות ורחל היתה יפת תאר ויפת מראה׃
Genesis 29:18 ויאהב יעקב את רחל ויאמר אעבדך שׁבע שׁנים ברחל בתך הקטנה׃
Genesis 29:19 ויאמר לבן טוב תתי אתה לך מתתי אתה לאישׁ אחר שׁבה עמדי׃
Genesis 29:20 ויעבד יעקב ברחל שׁבע שׁנים ויהיו בעיניו כימים אחדים באהבתו אתה׃
Genesis 29:21 ויאמר יעקב אל לבן הבה את אשׁתי כי מלאו ימי ואבואה אליה׃
Genesis 29:22 ויאסף לבן את כל אנשׁי המקום ויעשׂ משׁתה׃
Genesis 29:23 ויהי בערב ויקח את לאה בתו ויבא אתה אליו ויבא אליה׃
Genesis 29:24 ויתן לבן לה את זלפה שׁפחתו ללאה בתו שׁפחה׃
Genesis 29:25 ויהי בבקר והנה הוא לאה ויאמר אל לבן מה זאת עשׂית לי הלא ברחל עבדתי עמך ולמה רמיתני׃
Genesis 29:26 ויאמר לבן לא יעשׂה כן במקומנו לתת הצעירה לפני הבכירה׃
Genesis 29:27 מלא שׁבע זאת ונתנה לך גם את זאת בעבדה אשׁר תעבד עמדי עוד שׁבע שׁנים אחרות׃
Genesis 29:28 ויעשׂ יעקב כן וימלא שׁבע זאת ויתן לו את רחל בתו לו לאשׁה׃
Genesis 29:29 ויתן לבן לרחל בתו את בלהה שׁפחתו לה לשׁפחה׃
Genesis 29:30 ויבא גם אל רחל ויאהב גם את רחל מלאה ויעבד עמו עוד שׁבע שׁנים אחרות׃
Genesis 29:31 וירא יהוה כי שׂנואה לאה ויפתח את רחמה ורחל עקרה׃
Genesis 29:32 ותהר לאה ותלד בן ותקרא שׁמו ראובן כי אמרה כי ראה יהוה בעניי כי עתה יאהבני אישׁי׃
Genesis 29:33 ותהר עוד ותלד בן ותאמר כי שׁמע יהוה כי שׂנואה אנכי ויתן לי גם את זה ותקרא שׁמו שׁמעון׃
Genesis 29:34 ותהר עוד ותלד בן ותאמר עתה הפעם ילוה אישׁי אלי כי ילדתי לו שׁלשׁה בנים על כן קרא שׁמו לוי׃
Genesis 29:35 ותהר עוד ותלד בן ותאמר הפעם אודה את יהוה על כן קראה שׁמו יהודה ותעמד מלדת׃
Genesis 30:1 ותרא רחל כי לא ילדה ליעקב ותקנא רחל באחתה ותאמר אל יעקב הבה לי בנים ואם אין מתה אנכי׃
Genesis 30:2 ויחר אף יעקב ברחל ויאמר התחת אלהים אנכי אשׁר מנע ממך פרי בטן׃
Genesis 30:3 ותאמר הנה אמתי בלהה בא אליה ותלד על ברכי ואבנה גם אנכי ממנה׃
Genesis 30:4 ותתן לו את בלהה שׁפחתה לאשׁה ויבא אליה יעקב׃
Genesis 30:5 ותהר בלהה ותלד ליעקב בן׃
Genesis 30:6 ותאמר רחל דנני אלהים וגם שׁמע בקלי ויתן לי בן על כן קראה שׁמו דן׃
Genesis 30:7 ותהר עוד ותלד בלהה שׁפחת רחל בן שׁני ליעקב׃
Genesis 30:8 ותאמר רחל נפתולי אלהים נפתלתי עם אחתי גם יכלתי ותקרא שׁמו נפתלי׃
Genesis 30:9 ותרא לאה כי עמדה מלדת ותקח את זלפה שׁפחתה ותתן אתה ליעקב לאשׁה׃
Genesis 30:10 ותלד זלפה שׁפחת לאה ליעקב בן׃
Genesis 30:11 ותאמר לאה בגד ותקרא את שׁמו גד׃
Genesis 30:12 ותלד זלפה שׁפחת לאה בן שׁני ליעקב׃
Genesis 30:13 ותאמר לאה באשׁרי כי אשׁרוני בנות ותקרא את שׁמו אשׁר׃
Genesis 30:14 וילך ראובן בימי קציר חטים וימצא דודאים בשׂדה ויבא אתם אל לאה אמו ותאמר רחל אל לאה תני נא לי מדודאי בנך׃
Genesis 30:15 ותאמר לה המעט קחתך את אישׁי ולקחת גם את דודאי בני ותאמר רחל לכן ישׁכב עמך הלילה תחת דודאי בנך׃
Genesis 30:16 ויבא יעקב מן השׂדה בערב ותצא לאה לקראתו ותאמר אלי תבוא כי שׂכר שׂכרתיך בדודאי בני וישׁכב עמה בלילה הוא׃
Genesis 30:17 וישׁמע אלהים אל לאה ותהר ותלד ליעקב בן חמישׁי׃
Genesis 30:18 ותאמר לאה נתן אלהים שׂכרי אשׁר נתתי שׁפחתי לאישׁי ותקרא שׁמו ישׂשכר׃
Genesis 30:19 ותהר עוד לאה ותלד בן שׁשׁי ליעקב׃
Genesis 30:20 ותאמר לאה זבדני אלהים אתי זבד טוב הפעם יזבלני אישׁי כי ילדתי לו שׁשׁה בנים ותקרא את שׁמו זבלון׃
Genesis 30:21 ואחר ילדה בת ותקרא את שׁמה דינה׃
Genesis 30:22 ויזכר אלהים את רחל וישׁמע אליה אלהים ויפתח את רחמה׃
Genesis 30:23 ותהר ותלד בן ותאמר אסף אלהים את חרפתי׃
Genesis 30:24 ותקרא את שׁמו יוסף לאמר יסף יהוה לי בן אחר׃
Genesis 30:25 ויהי כאשׁר ילדה רחל את יוסף ויאמר יעקב אל לבן שׁלחני ואלכה אל מקומי ולארצי׃
Genesis 30:26 תנה את נשׁי ואת ילדי אשׁר עבדתי אתך בהן ואלכה כי אתה ידעת את עבדתי אשׁר עבדתיך׃
Genesis 30:27 ויאמר אליו לבן אם נא מצאתי חן בעיניך נחשׁתי ויברכני יהוה בגללך׃
Genesis 30:28 ויאמר נקבה שׂכרך עלי ואתנה׃
Genesis 30:29 ויאמר אליו אתה ידעת את אשׁר עבדתיך ואת אשׁר היה מקנך אתי׃
Genesis 30:30 כי מעט אשׁר היה לך לפני ויפרץ לרב ויברך יהוה אתך לרגלי ועתה מתי אעשׂה גם אנכי לביתי׃
Genesis 30:31 ויאמר מה אתן לך ויאמר יעקב לא תתן לי מאומה אם תעשׂה לי הדבר הזה אשׁובה ארעה צאנך אשׁמר׃
Genesis 30:32 אעבר בכל צאנך היום הסר משׁם כל שׂה נקד וטלוא וכל שׂה חום בכשׂבים וטלוא ונקד בעזים והיה שׂכרי׃
Genesis 30:33 וענתה בי צדקתי ביום מחר כי תבוא על שׂכרי לפניך כל אשׁר איננו נקד וטלוא בעזים וחום בכשׂבים גנוב הוא אתי׃
Genesis 30:34 ויאמר לבן הן לו יהי כדברך׃
Genesis 30:35 ויסר ביום ההוא את התישׁים העקדים והטלאים ואת כל העזים הנקדות והטלאת כל אשׁר לבן בו וכל חום בכשׂבים ויתן ביד בניו׃
Genesis 30:36 וישׂם דרך שׁלשׁת ימים בינו ובין יעקב ויעקב רעה את צאן לבן הנותרת׃
Genesis 30:37 ויקח לו יעקב מקל לבנה לח ולוז וערמון ויפצל בהן פצלות לבנות מחשׂף הלבן אשׁר על המקלות׃
Genesis 30:38 ויצג את המקלות אשׁר פצל ברהטים בשׁקתות המים אשׁר תבאן הצאן לשׁתות לנכח הצאן ויחמנה בבאן לשׁתות׃
Genesis 30:39 ויחמו הצאן אל המקלות ותלדן הצאן עקדים נקדים וטלאים׃
Genesis 30:40 והכשׂבים הפריד יעקב ויתן פני הצאן אל עקד וכל חום בצאן לבן וישׁת לו עדרים לבדו ולא שׁתם על צאן לבן׃
Genesis 30:41 והיה בכל יחם הצאן המקשׁרות ושׂם יעקב את המקלות לעיני הצאן ברהטים ליחמנה במקלות׃
Genesis 30:42 ובהעטיף הצאן לא ישׂים והיה העטפים ללבן והקשׁרים ליעקב׃
Genesis 30:43 ויפרץ האישׁ מאד מאד ויהי לו צאן רבות ושׁפחות ועבדים וגמלים וחמרים׃
Genesis 31:1 וישׁמע את דברי בני לבן לאמר לקח יעקב את כל אשׁר לאבינו ומאשׁר לאבינו עשׂה את כל הכבד הזה׃
Genesis 31:2 וירא יעקב את פני לבן והנה איננו עמו כתמול שׁלשׁום׃
Genesis 31:3 ויאמר יהוה אל יעקב שׁוב אל ארץ אבותיך ולמולדתך ואהיה עמך׃
Genesis 31:4 וישׁלח יעקב ויקרא לרחל וללאה השׂדה אל צאנו׃
Genesis 31:5 ויאמר להן ראה אנכי את פני אביכן כי איננו אלי כתמל שׁלשׁם ואלהי אבי היה עמדי׃
Genesis 31:6 ואתנה ידעתן כי בכל כחי עבדתי את אביכן׃
Genesis 31:7 ואביכן התל בי והחלף את משׂכרתי עשׂרת מנים ולא נתנו אלהים להרע עמדי׃
Genesis 31:8 אם כה יאמר נקדים יהיה שׂכרך וילדו כל הצאן נקדים ואם כה יאמר עקדים יהיה שׂכרך וילדו כל הצאן עקדים׃
Genesis 31:9 ויצל אלהים את מקנה אביכם ויתן׃
Genesis 31:10 ויהי בעת יחם הצאן ואשׂא עיני וארא בחלום והנה העתדים העלים על הצאן עקדים נקדים וברדים׃
Genesis 31:11 ויאמר אלי מלאך האלהים בחלום יעקב ואמר הנני׃
Genesis 31:12 ויאמר שׂא נא עיניך וראה כל העתדים העלים על הצאן עקדים נקדים וברדים כי ראיתי את כל אשׁר לבן עשׂה׃
Genesis 31:13 אנכי האל בית אל אשׁר משׁחת שׁם מצבה אשׁר נדרת לי שׁם נדר עתה קום צא מן הארץ הזאת ושׁוב אל ארץ מולדתך׃
Genesis 31:14 ותען רחל ולאה ותאמרנה לו העוד לנו חלק ונחלה בבית אבינו׃
Genesis 31:15 הלוא נכריות נחשׁבנו לו כי מכרנו ויאכל גם אכול את כספנו׃
Genesis 31:16 כי כל העשׁר אשׁר הציל אלהים מאבינו לנו הוא ולבנינו ועתה כל אשׁר אמר אלהים אליך עשׂה׃
Genesis 31:17 ויקם יעקב וישׂא את בניו ואת נשׁיו על הגמלים׃
Genesis 31:18 וינהג את כל מקנהו ואת כל רכשׁו אשׁר רכשׁ מקנה קנינו אשׁר רכשׁ בפדן ארם לבוא אל יצחק אביו ארצה כנען׃
Genesis 31:19 ולבן הלך לגזז את צאנו ותגנב רחל את התרפים אשׁר לאביה׃
Genesis 31:20 ויגנב יעקב את לב לבן הארמי על בלי הגיד לו כי ברח הוא׃
Genesis 31:21 ויברח הוא וכל אשׁר לו ויקם ויעבר את הנהר וישׂם את פניו הר הגלעד׃
Genesis 31:22 ויגד ללבן ביום השׁלישׁי כי ברח יעקב׃
Genesis 31:23 ויקח את אחיו עמו וירדף אחריו דרך שׁבעת ימים וידבק אתו בהר הגלעד׃
Genesis 31:24 ויבא אלהים אל לבן הארמי בחלם הלילה ויאמר לו השׁמר לך פן תדבר עם יעקב מטוב עד רע׃
Genesis 31:25 וישׂג לבן את יעקב ויעקב תקע את אהלו בהר ולבן תקע את אחיו בהר הגלעד׃
Genesis 31:26 ויאמר לבן ליעקב מה עשׂית ותגנב את לבבי ותנהג את בנתי כשׁביות חרב׃
Genesis 31:27 למה נחבאת לברח ותגנב אתי ולא הגדת לי ואשׁלחך בשׂמחה ובשׁרים בתף ובכנור׃
Genesis 31:28 ולא נטשׁתני לנשׁק לבני ולבנתי עתה הסכלת עשׂו׃
Genesis 31:29 ישׁ לאל ידי לעשׂות עמכם רע ואלהי אביכם אמשׁ אמר אלי לאמר השׁמר לך מדבר עם יעקב מטוב עד רע׃
Genesis 31:30 ועתה הלך הלכת כי נכסף נכספתה לבית אביך למה גנבת את אלהי׃
Genesis 31:31 ויען יעקב ויאמר ללבן כי יראתי כי אמרתי פן תגזל את בנותיך מעמי׃
Genesis 31:32 עם אשׁר תמצא את אלהיך לא יחיה נגד אחינו הכר לך מה עמדי וקח לך ולא ידע יעקב כי רחל גנבתם׃
Genesis 31:33 ויבא לבן באהל יעקב ובאהל לאה ובאהל שׁתי האמהת ולא מצא ויצא מאהל לאה ויבא באהל רחל׃
Genesis 31:34 ורחל לקחה את התרפים ותשׂמם בכר הגמל ותשׁב עליהם וימשׁשׁ לבן את כל האהל ולא מצא׃
Genesis 31:35 ותאמר אל אביה אל יחר בעיני אדני כי לוא אוכל לקום מפניך כי דרך נשׁים לי ויחפשׂ ולא מצא את התרפים׃
Genesis 31:36 ויחר ליעקב וירב בלבן ויען יעקב ויאמר ללבן מה פשׁעי מה חטאתי כי דלקת אחרי׃
Genesis 31:37 כי משׁשׁת את כל כלי מה מצאת מכל כלי ביתך שׂים כה נגד אחי ואחיך ויוכיחו בין שׁנינו׃
Genesis 31:38 זה עשׂרים שׁנה אנכי עמך רחליך ועזיך לא שׁכלו ואילי צאנך לא אכלתי׃
Genesis 31:39 טרפה לא הבאתי אליך אנכי אחטנה מידי תבקשׁנה גנבתי יום וגנבתי לילה׃
Genesis 31:40 הייתי ביום אכלני חרב וקרח בלילה ותדד שׁנתי מעיני׃
Genesis 31:41 זה לי עשׂרים שׁנה בביתך עבדתיך ארבע עשׂרה שׁנה בשׁתי בנתיך ושׁשׁ שׁנים בצאנך ותחלף את משׂכרתי עשׂרת מנים׃
Genesis 31:42 לולי אלהי אבי אלהי אברהם ופחד יצחק היה לי כי עתה ריקם שׁלחתני את עניי ואת יגיע כפי ראה אלהים ויוכח אמשׁ׃
Genesis 31:43 ויען לבן ויאמר אל יעקב הבנות בנתי והבנים בני והצאן צאני וכל אשׁר אתה ראה לי הוא ולבנתי מה אעשׂה לאלה היום או לבניהן אשׁר ילדו׃
Genesis 31:44 ועתה לכה נכרתה ברית אני ואתה והיה לעד ביני ובינך׃
Genesis 31:45 ויקח יעקב אבן וירימה מצבה׃
Genesis 31:46 ויאמר יעקב לאחיו לקטו אבנים ויקחו אבנים ויעשׂו גל ויאכלו שׁם על הגל׃
Genesis 31:47 ויקרא לו לבן יגר שׂהדותא ויעקב קרא לו גלעד׃
Genesis 31:48 ויאמר לבן הגל הזה עד ביני ובינך היום על כן קרא שׁמו גלעד׃
Genesis 31:49 והמצפה אשׁר אמר יצף יהוה ביני ובינך כי נסתר אישׁ מרעהו׃
Genesis 31:50 אם תענה את בנתי ואם תקח נשׁים על בנתי אין אישׁ עמנו ראה אלהים עד ביני ובינך׃
Genesis 31:51 ויאמר לבן ליעקב הנה הגל הזה והנה המצבה אשׁר יריתי ביני ובינך׃
Genesis 31:52 עד הגל הזה ועדה המצבה אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה׃
Genesis 31:53 אלהי אברהם ואלהי נחור ישׁפטו בינינו אלהי אביהם וישׁבע יעקב בפחד אביו יצחק׃
Genesis 31:54 ויזבח יעקב זבח בהר ויקרא לאחיו לאכל לחם ויאכלו לחם וילינו בהר׃
Genesis 31:55 (32:1) וישׁכם לבן בבקר וינשׁק לבניו ולבנותיו ויברך אתהם וילך וישׁב לבן למקמו׃
Genesis 32:1 (32:2) ויעקב הלך לדרכו ויפגעו בו מלאכי אלהים׃
Genesis 32:2 (32:3) ויאמר יעקב כאשׁר ראם מחנה אלהים זה ויקרא שׁם המקום ההוא מחנים׃
Genesis 32:3 (32:4) וישׁלח יעקב מלאכים לפניו אל עשׂו אחיו ארצה שׂעיר שׂדה אדום׃
Genesis 32:4 (32:5) ויצו אתם לאמר כה תאמרון לאדני לעשׂו כה אמר עבדך יעקב עם לבן גרתי ואחר עד עתה׃
Genesis 32:5 (32:6) ויהי לי שׁור וחמור צאן ועבד ושׁפחה ואשׁלחה להגיד לאדני למצא חן בעיניך׃
Genesis 32:6 (32:7) וישׁבו המלאכים אל יעקב לאמר באנו אל אחיך אל עשׂו וגם הלך לקראתך וארבע מאות אישׁ עמו׃
Genesis 32:7 (32:8) ויירא יעקב מאד ויצר לו ויחץ את העם אשׁר אתו ואת הצאן ואת הבקר והגמלים לשׁני מחנות׃
Genesis 32:8 (32:9) ויאמר אם יבוא עשׂו אל המחנה האחת והכהו והיה המחנה הנשׁאר לפליטה׃
Genesis 32:9 (32:10) ויאמר יעקב אלהי אבי אברהם ואלהי אבי יצחק יהוה האמר אלי שׁוב לארצך ולמולדתך ואיטיבה עמך׃
Genesis 32:10 (32:11) קטנתי מכל החסדים ומכל האמת אשׁר עשׂית את עבדך כי במקלי עברתי את הירדן הזה ועתה הייתי לשׁני מחנות׃
Genesis 32:11 (32:12) הצילני נא מיד אחי מיד עשׂו כי ירא אנכי אתו פן יבוא והכני אם על בנים׃
Genesis 32:12 (32:13) ואתה אמרת היטב איטיב עמך ושׂמתי את זרעך כחול הים אשׁר לא יספר מרב׃
Genesis 32:13 (32:14) וילן שׁם בלילה ההוא ויקח מן הבא בידו מנחה לעשׂו אחיו׃
Genesis 32:14 (32:15) עזים מאתים ותישׁים עשׂרים רחלים מאתים ואילים עשׂרים׃
Genesis 32:15 (32:16) גמלים מיניקות ובניהם שׁלשׁים פרות ארבעים ופרים עשׂרה אתנת עשׂרים ועירם עשׂרה׃
Genesis 32:16 (32:17) ויתן ביד עבדיו עדר עדר לבדו ויאמר אל עבדיו עברו לפני ורוח תשׂימו בין עדר ובין עדר׃
Genesis 32:17 (32:18) ויצו את הראשׁון לאמר כי יפגשׁך עשׂו אחי ושׁאלך לאמר למי אתה ואנה תלך ולמי אלה לפניך׃
Genesis 32:18 (32:19) ואמרת לעבדך ליעקב מנחה הוא שׁלוחה לאדני לעשׂו והנה גם הוא אחרינו׃
Genesis 32:19 (32:20) ויצו גם את השׁני גם את השׁלישׁי גם את כל ההלכים אחרי העדרים לאמר כדבר הזה תדברון אל עשׂו במצאכם אתו׃
Genesis 32:20 (32:21) ואמרתם גם הנה עבדך יעקב אחרינו כי אמר אכפרה פניו במנחה ההלכת לפני ואחרי כן אראה פניו אולי ישׂא פני׃
Genesis 32:21 (32:22) ותעבר המנחה על פניו והוא לן בלילה ההוא במחנה׃
Genesis 32:22 (32:23) ויקם בלילה הוא ויקח את שׁתי נשׁיו ואת שׁתי שׁפחתיו ואת אחד עשׂר ילדיו ויעבר את מעבר יבק׃
Genesis 32:23 (32:24) ויקחם ויעברם את הנחל ויעבר את אשׁר׃
Genesis 32:24 (32:25) ויותר יעקב לבדו ויאבק אישׁ עמו עד עלות השׁחר׃
Genesis 32:25 (32:26) וירא כי לא יכל לו ויגע בכף ירכו ותקע כף ירך יעקב בהאבקו עמו׃
Genesis 32:26 (32:27) ויאמר שׁלחני כי עלה השׁחר ויאמר לא אשׁלחך כי אם ברכתני׃
Genesis 32:27 (32:28) ויאמר אליו מה שׁמך ויאמר יעקב׃
Genesis 32:28 (32:29) ויאמר לא יעקב יאמר עוד שׁמך כי אם ישׂראל כי שׂרית עם אלהים ועם אנשׁים ותוכל׃
Genesis 32:29 (32:30) וישׁאל יעקב ויאמר הגידה נא שׁמך ויאמר למה זה תשׁאל לשׁמי ויברך אתו שׁם׃
Genesis 32:30 (32:31) ויקרא יעקב שׁם המקום פניאל כי ראיתי אלהים פנים אל פנים ותנצל נפשׁי׃
Genesis 32:31 (32:32) ויזרח לו השׁמשׁ כאשׁר עבר את פנואל והוא צלע על ירכו׃
Genesis 32:32 (32:33) על כן לא יאכלו בני ישׂראל את גיד הנשׁה אשׁר על כף הירך עד היום הזה כי נגע בכף ירך יעקב בגיד הנשׁה׃
Genesis 33:1 וישׂא יעקב עיניו וירא והנה עשׂו בא ועמו ארבע מאות אישׁ ויחץ את הילדים על לאה ועל רחל ועל שׁתי השׁפחות׃
Genesis 33:2 וישׂם את השׁפחות ואת ילדיהן ראשׁנה ואת לאה וילדיה אחרנים ואת רחל ואת יוסף אחרנים׃
Genesis 33:3 והוא עבר לפניהם וישׁתחו ארצה שׁבע פעמים עד גשׁתו עד אחיו׃
Genesis 33:4 וירץ עשׂו לקראתו ויחבקהו ויפל על צוארו וישׁקהו ויבכו׃
Genesis 33:5 וישׂא את עיניו וירא את הנשׁים ואת הילדים ויאמר מי אלה לך ויאמר הילדים אשׁר חנן אלהים את עבדך׃
Genesis 33:6 ותגשׁן השׁפחות הנה וילדיהן ותשׁתחוין׃
Genesis 33:7 ותגשׁ גם לאה וילדיה וישׁתחוו ואחר נגשׁ יוסף ורחל וישׁתחוו׃
Genesis 33:8 ויאמר מי לך כל המחנה הזה אשׁר פגשׁתי ויאמר למצא חן בעיני אדני׃
Genesis 33:9 ויאמר עשׂו ישׁ לי רב אחי יהי לך אשׁר׃
Genesis 33:10 ויאמר יעקב אל נא אם נא מצאתי חן בעיניך ולקחת מנחתי מידי כי על כן ראיתי פניך כראת פני אלהים ותרצני׃
Genesis 33:11 קח נא את ברכתי אשׁר הבאת לך כי חנני אלהים וכי ישׁ לי כל ויפצר בו ויקח׃
Genesis 33:12 ויאמר נסעה ונלכה ואלכה לנגדך׃
Genesis 33:13 ויאמר אליו אדני ידע כי הילדים רכים והצאן והבקר עלות עלי ודפקום יום אחד ומתו כל הצאן׃
Genesis 33:14 יעבר נא אדני לפני עבדו ואני אתנהלה לאטי לרגל המלאכה אשׁר לפני ולרגל הילדים עד אשׁר אבא אל אדני שׂעירה׃
Genesis 33:15 ויאמר עשׂו אציגה נא עמך מן העם אשׁר אתי ויאמר למה זה אמצא חן בעיני אדני׃
Genesis 33:16 וישׁב ביום ההוא עשׂו לדרכו שׂעירה׃
Genesis 33:17 ויעקב נסע סכתה ויבן לו בית ולמקנהו עשׂה סכת על כן קרא שׁם המקום סכות׃
Genesis 33:18 ויבא יעקב שׁלם עיר שׁכם אשׁר בארץ כנען בבאו מפדן ארם ויחן את פני העיר׃
Genesis 33:19 ויקן את חלקת השׂדה אשׁר נטה שׁם אהלו מיד בני חמור אבי שׁכם במאה קשׂיטה׃
Genesis 33:20 ויצב שׁם מזבח ויקרא לו אל אלהי ישׂראל׃
Genesis 34:1 ותצא דינה בת לאה אשׁר ילדה ליעקב לראות בבנות הארץ׃
Genesis 34:2 וירא אתה שׁכם בן חמור החוי נשׂיא הארץ ויקח אתה וישׁכב אתה ויענה׃
Genesis 34:3 ותדבק נפשׁו בדינה בת יעקב ויאהב את הנער וידבר על לב הנער׃
Genesis 34:4 ויאמר שׁכם אל חמור אביו לאמר קח לי את הילדה הזאת לאשׁה׃
Genesis 34:5 ויעקב שׁמע כי טמא את דינה בתו ובניו היו את מקנהו בשׂדה והחרשׁ יעקב עד באם׃
Genesis 34:6 ויצא חמור אבי שׁכם אל יעקב לדבר אתו׃
Genesis 34:7 ובני יעקב באו מן השׂדה כשׁמעם ויתעצבו האנשׁים ויחר להם מאד כי נבלה עשׂה בישׂראל לשׁכב את בת יעקב וכן לא יעשׂה׃
Genesis 34:8 וידבר חמור אתם לאמר שׁכם בני חשׁקה נפשׁו בבתכם תנו נא אתה לו לאשׁה׃
Genesis 34:9 והתחתנו אתנו בנתיכם תתנו לנו ואת בנתינו תקחו׃
Genesis 34:10 ואתנו תשׁבו והארץ תהיה לפניכם שׁבו וסחרוה והאחזו׃
Genesis 34:11 ויאמר שׁכם אל אביה ואל אחיה אמצא חן בעיניכם ואשׁר תאמרו אלי אתן׃
Genesis 34:12 הרבו עלי מאד מהר ומתן ואתנה כאשׁר תאמרו אלי ותנו לי את הנער לאשׁה׃
Genesis 34:13 ויענו בני יעקב את שׁכם ואת חמור אביו במרמה וידברו אשׁר טמא את דינה אחתם׃
Genesis 34:14 ויאמרו אליהם לא נוכל לעשׂות הדבר הזה לתת את אחתנו לאישׁ אשׁר לו ערלה כי חרפה הוא׃
Genesis 34:15 אך בזאת נאות לכם אם תהיו כמנו להמל לכם כל זכר׃
Genesis 34:16 ונתנו את בנתינו לכם ואת בנתיכם נקח לנו וישׁבנו אתכם והיינו לעם אחד׃
Genesis 34:17 ואם לא תשׁמעו אלינו להמול ולקחנו את בתנו והלכנו׃
Genesis 34:18 וייטבו דבריהם בעיני חמור ובעיני שׁכם בן חמור׃
Genesis 34:19 ולא אחר הנער לעשׂות הדבר כי חפץ בבת יעקב והוא נכבד מכל בית אביו׃
Genesis 34:20 ויבא חמור ושׁכם בנו אל שׁער עירם וידברו אל אנשׁי עירם לאמר׃
Genesis 34:21 האנשׁים האלה שׁלמים הם אתנו וישׁבו בארץ ויסחרו אתה והארץ הנה רחבת ידים לפניהם את בנתם נקח לנו לנשׁים ואת בנתינו נתן׃
Genesis 34:22 אך בזאת יאתו לנו האנשׁים לשׁבת אתנו להיות לעם אחד בהמול לנו כל זכר כאשׁר הם נמלים׃
Genesis 34:23 מקנהם וקנינם וכל בהמתם הלוא לנו הם אך נאותה להם וישׁבו אתנו׃
Genesis 34:24 וישׁמעו אל חמור ואל שׁכם בנו כל יצאי שׁער עירו וימלו כל זכר כל יצאי שׁער עירו׃
Genesis 34:25 ויהי ביום השׁלישׁי בהיותם כאבים ויקחו שׁני בני יעקב שׁמעון ולוי אחי דינה אישׁ חרבו ויבאו על העיר בטח ויהרגו כל זכר׃
Genesis 34:26 ואת חמור ואת שׁכם בנו הרגו לפי חרב ויקחו את דינה מבית שׁכם ויצאו׃
Genesis 34:27 בני יעקב באו על החללים ויבזו העיר אשׁר טמאו אחותם׃
Genesis 34:28 את צאנם ואת בקרם ואת חמריהם ואת אשׁר בעיר ואת אשׁר בשׂדה לקחו׃
Genesis 34:29 ואת כל חילם ואת כל טפם ואת נשׁיהם שׁבו ויבזו ואת כל אשׁר בבית׃
Genesis 34:30 ויאמר יעקב אל שׁמעון ואל לוי עכרתם אתי להבאישׁני בישׁב הארץ בכנעני ובפרזי ואני מתי מספר ונאספו עלי והכוני ונשׁמדתי אני וביתי׃
Genesis 34:31 ויאמרו הכזונה יעשׂה את אחותנו׃
Genesis 35:1 ויאמר אלהים אל יעקב קום עלה בית אל ושׁב שׁם ועשׂה שׁם מזבח לאל הנראה אליך בברחך מפני עשׂו אחיך׃
Genesis 35:2 ויאמר יעקב אל ביתו ואל כל אשׁר עמו הסרו את אלהי הנכר אשׁר בתככם והטהרו והחליפו שׂמלתיכם׃
Genesis 35:3 ונקומה ונעלה בית אל ואעשׂה שׁם מזבח לאל הענה אתי ביום צרתי ויהי עמדי בדרך אשׁר הלכתי׃
Genesis 35:4 ויתנו אל יעקב את כל אלהי הנכר אשׁר בידם ואת הנזמים אשׁר באזניהם ויטמן אתם יעקב תחת האלה אשׁר עם שׁכם׃
Genesis 35:5 ויסעו ויהי חתת אלהים על הערים אשׁר סביבותיהם ולא רדפו אחרי בני יעקב׃
Genesis 35:6 ויבא יעקב לוזה אשׁר בארץ כנען הוא בית אל הוא וכל העם אשׁר עמו׃
Genesis 35:7 ויבן שׁם מזבח ויקרא למקום אל בית אל כי שׁם נגלו אליו האלהים בברחו מפני אחיו׃
Genesis 35:8 ותמת דברה מינקת רבקה ותקבר מתחת לבית אל תחת האלון ויקרא שׁמו אלון בכות׃
Genesis 35:9 וירא אלהים אל יעקב עוד בבאו מפדן ארם ויברך אתו׃
Genesis 35:10 ויאמר לו אלהים שׁמך יעקב לא יקרא שׁמך עוד יעקב כי אם ישׂראל יהיה שׁמך ויקרא את שׁמו ישׂראל׃
Genesis 35:11 ויאמר לו אלהים אני אל שׁדי פרה ורבה גוי וקהל גוים יהיה ממך ומלכים מחלציך יצאו׃
Genesis 35:12 ואת הארץ אשׁר נתתי לאברהם וליצחק לך אתננה ולזרעך אחריך אתן את הארץ׃
Genesis 35:13 ויעל מעליו אלהים במקום אשׁר דבר אתו׃
Genesis 35:14 ויצב יעקב מצבה במקום אשׁר דבר אתו מצבת אבן ויסך עליה נסך ויצק עליה שׁמן׃
Genesis 35:15 ויקרא יעקב את שׁם המקום אשׁר דבר אתו שׁם אלהים בית אל׃
Genesis 35:16 ויסעו מבית אל ויהי עוד כברת הארץ לבוא אפרתה ותלד רחל ותקשׁ בלדתה׃
Genesis 35:17 ויהי בהקשׁתה בלדתה ותאמר לה המילדת אל תיראי כי גם זה לך בן׃
Genesis 35:18 ויהי בצאת נפשׁה כי מתה ותקרא שׁמו בן אוני ואביו קרא לו בנימין׃
Genesis 35:19 ותמת רחל ותקבר בדרך אפרתה הוא בית לחם׃
Genesis 35:20 ויצב יעקב מצבה על קברתה הוא מצבת קברת רחל עד היום׃
Genesis 35:21 ויסע ישׂראל ויט אהלה מהלאה למגדל עדר׃
Genesis 35:22 ויהי בשׁכן ישׂראל בארץ ההוא וילך ראובן וישׁכב את בלהה פילגשׁ אביו וישׁמע ישׂראל ויהיו בני יעקב שׁנים עשׂר׃
Genesis 35:23 בני לאה בכור יעקב ראובן ושׁמעון ולוי ויהודה וישׂשכר וזבלון׃
Genesis 35:24 בני רחל יוסף ובנימן׃
Genesis 35:25 ובני בלהה שׁפחת רחל דן ונפתלי׃
Genesis 35:26 ובני זלפה שׁפחת לאה גד ואשׁר אלה בני יעקב אשׁר ילד לו בפדן ארם׃
Genesis 35:27 ויבא יעקב אל יצחק אביו ממרא קרית הארבע הוא חברון אשׁר גר שׁם אברהם ויצחק׃
Genesis 35:28 ויהיו ימי יצחק מאת שׁנה ושׁמנים שׁנה׃
Genesis 35:29 ויגוע יצחק וימת ויאסף אל עמיו זקן ושׂבע ימים ויקברו אתו עשׂו ויעקב בניו׃
Genesis 36:1 ואלה תלדות עשׂו הוא אדום׃
Genesis 36:2 עשׂו לקח את נשׁיו מבנות כנען את עדה בת אילון החתי ואת אהליבמה בת ענה בת צבעון החוי׃
Genesis 36:3 ואת בשׂמת בת ישׁמעאל אחות נביות׃
Genesis 36:4 ותלד עדה לעשׂו את אליפז ובשׂמת ילדה את רעואל׃
Genesis 36:5 ואהליבמה ילדה את יעישׁ ואת יעלם ואת קרח אלה בני עשׂו אשׁר ילדו לו בארץ כנען׃
Genesis 36:6 ויקח עשׂו את נשׁיו ואת בניו ואת בנתיו ואת כל נפשׁות ביתו ואת מקנהו ואת כל בהמתו ואת כל קנינו אשׁר רכשׁ בארץ כנען וילך אל ארץ מפני יעקב אחיו׃
Genesis 36:7 כי היה רכושׁם רב משׁבת יחדו ולא יכלה ארץ מגוריהם לשׂאת אתם מפני מקניהם׃
Genesis 36:8 וישׁב עשׂו בהר שׂעיר עשׂו הוא אדום׃
Genesis 36:9 ואלה תלדות עשׂו אבי אדום בהר שׂעיר׃
Genesis 36:10 אלה שׁמות בני עשׂו אליפז בן עדה אשׁת עשׂו רעואל בן בשׂמת אשׁת עשׂו׃
Genesis 36:11 ויהיו בני אליפז תימן אומר צפו וגעתם וקנז׃
Genesis 36:12 ותמנע היתה פילגשׁ לאליפז בן עשׂו ותלד לאליפז את עמלק אלה בני עדה אשׁת עשׂו׃
Genesis 36:13 ואלה בני רעואל נחת וזרח שׁמה ומזה אלה היו בני בשׂמת אשׁת עשׂו׃
Genesis 36:14 ואלה היו בני אהליבמה בת ענה בת צבעון אשׁת עשׂו ותלד לעשׂו את יעישׁ ואת יעלם ואת קרח׃
Genesis 36:15 אלה אלופי בני עשׂו בני אליפז בכור עשׂו אלוף תימן אלוף אומר אלוף צפו אלוף קנז׃
Genesis 36:16 אלוף קרח אלוף געתם אלוף עמלק אלה אלופי אליפז בארץ אדום אלה בני עדה׃
Genesis 36:17 ואלה בני רעואל בן עשׂו אלוף נחת אלוף זרח אלוף שׁמה אלוף מזה אלה אלופי רעואל בארץ אדום אלה בני בשׂמת אשׁת עשׂו׃
Genesis 36:18 ואלה בני אהליבמה אשׁת עשׂו אלוף יעושׁ אלוף יעלם אלוף קרח אלה אלופי אהליבמה בת ענה אשׁת עשׂו׃
Genesis 36:19 אלה בני עשׂו ואלה אלופיהם הוא אדום׃
Genesis 36:20 אלה בני שׂעיר החרי ישׁבי הארץ לוטן ושׁובל וצבעון וענה׃
Genesis 36:21 ודשׁון ואצר ודישׁן אלה אלופי החרי בני שׂעיר בארץ אדום׃
Genesis 36:22 ויהיו בני לוטן חרי והימם ואחות לוטן תמנע׃
Genesis 36:23 ואלה בני שׁובל עלון ומנחת ועיבל שׁפו ואונם׃
Genesis 36:24 ואלה בני צבעון ואיה וענה הוא ענה אשׁר מצא את הימם במדבר ברעתו את החמרים לצבעון אביו׃
Genesis 36:25 ואלה בני ענה דשׁן ואהליבמה בת ענה׃
Genesis 36:26 ואלה בני דישׁן חמדן ואשׁבן ויתרן וכרן׃
Genesis 36:27 אלה בני אצר בלהן וזעון ועקן׃
Genesis 36:28 אלה בני דישׁן עוץ וארן׃
Genesis 36:29 אלה אלופי החרי אלוף לוטן אלוף שׁובל אלוף צבעון אלוף ענה׃
Genesis 36:30 אלוף דשׁן אלוף אצר אלוף דישׁן אלה אלופי החרי לאלפיהם בארץ שׂעיר׃
Genesis 36:31 ואלה המלכים אשׁר מלכו בארץ אדום לפני מלך מלך לבני ישׂראל׃
Genesis 36:32 וימלך באדום בלע בן בעור ושׁם עירו דנהבה׃
Genesis 36:33 וימת בלע וימלך תחתיו יובב בן זרח מבצרה׃
Genesis 36:34 וימת יובב וימלך תחתיו חשׁם מארץ התימני׃
Genesis 36:35 וימת חשׁם וימלך תחתיו הדד בן בדד המכה את מדין בשׂדה מואב ושׁם עירו עוית׃
Genesis 36:36 וימת הדד וימלך תחתיו שׂמלה ממשׂרקה׃
Genesis 36:37 וימת שׂמלה וימלך תחתיו שׁאול מרחבות הנהר׃
Genesis 36:38 וימת שׁאול וימלך תחתיו בעל חנן בן עכבור׃
Genesis 36:39 וימת בעל חנן בן עכבור וימלך תחתיו הדר ושׁם עירו פעו ושׁם אשׁתו מהיטבאל בת מטרד בת מי זהב׃
Genesis 36:40 ואלה שׁמות אלופי עשׂו למשׁפחתם למקמתם בשׁמתם אלוף תמנע אלוף עלוה אלוף יתת׃
Genesis 36:41 אלוף אהליבמה אלוף אלה אלוף פינן׃
Genesis 36:42 אלוף קנז אלוף תימן אלוף מבצר׃
Genesis 36:43 אלוף מגדיאל אלוף עירם אלה אלופי אדום למשׁבתם בארץ אחזתם הוא עשׂו אבי אדום׃
Genesis 37:1 וישׁב יעקב בארץ מגורי אביו בארץ כנען׃
Genesis 37:2 אלה תלדות יעקב יוסף בן שׁבע עשׂרה שׁנה היה רעה את אחיו בצאן והוא נער את בני בלהה ואת בני זלפה נשׁי אביו ויבא יוסף את דבתם רעה אל אביהם׃
Genesis 37:3 וישׂראל אהב את יוסף מכל בניו כי בן זקנים הוא לו ועשׂה לו כתנת פסים׃
Genesis 37:4 ויראו אחיו כי אתו אהב אביהם מכל אחיו וישׂנאו אתו ולא יכלו דברו לשׁלם׃
Genesis 37:5 ויחלם יוסף חלום ויגד לאחיו ויוספו עוד שׂנא אתו׃
Genesis 37:6 ויאמר אליהם שׁמעו נא החלום הזה אשׁר חלמתי׃
Genesis 37:7 והנה אנחנו מאלמים אלמים בתוך השׂדה והנה קמה אלמתי וגם נצבה והנה תסבינה אלמתיכם ותשׁתחוין לאלמתי׃
Genesis 37:8 ויאמרו לו אחיו המלך תמלך עלינו אם משׁול תמשׁל בנו ויוספו עוד שׂנא אתו על חלמתיו ועל דבריו׃
Genesis 37:9 ויחלם עוד חלום אחר ויספר אתו לאחיו ויאמר הנה חלמתי חלום עוד והנה השׁמשׁ והירח ואחד עשׂר כוכבים משׁתחוים׃
Genesis 37:10 ויספר אל אביו ואל אחיו ויגער בו אביו ויאמר לו מה החלום הזה אשׁר חלמת הבוא נבוא אני ואמך ואחיך להשׁתחות לך ארצה׃
Genesis 37:11 ויקנאו בו אחיו ואביו שׁמר את הדבר׃
Genesis 37:12 וילכו אחיו לרעות את צאן אביהם בשׁכם׃
Genesis 37:13 ויאמר ישׂראל אל יוסף הלוא אחיך רעים בשׁכם לכה ואשׁלחך אליהם ויאמר לו הנני׃
Genesis 37:14 ויאמר לו לך נא ראה את שׁלום אחיך ואת שׁלום הצאן והשׁבני דבר וישׁלחהו מעמק חברון ויבא שׁכמה׃
Genesis 37:15 וימצאהו אישׁ והנה תעה בשׂדה וישׁאלהו האישׁ לאמר מה תבקשׁ׃
Genesis 37:16 ויאמר את אחי אנכי מבקשׁ הגידה נא לי איפה הם רעים׃
Genesis 37:17 ויאמר האישׁ נסעו מזה כי שׁמעתי אמרים נלכה דתינה וילך יוסף אחר אחיו וימצאם בדתן׃
Genesis 37:18 ויראו אתו מרחק ובטרם יקרב אליהם ויתנכלו אתו להמיתו׃
Genesis 37:19 ויאמרו אישׁ אל אחיו הנה בעל החלמות הלזה בא׃
Genesis 37:20 ועתה לכו ונהרגהו ונשׁלכהו באחד הברות ואמרנו חיה רעה אכלתהו ונראה מה יהיו חלמתיו׃
Genesis 37:21 וישׁמע ראובן ויצלהו מידם ויאמר לא נכנו נפשׁ׃
Genesis 37:22 ויאמר אלהם ראובן אל תשׁפכו דם השׁליכו אתו אל הבור הזה אשׁר במדבר ויד אל תשׁלחו בו למען הציל אתו מידם להשׁיבו אל אביו׃
Genesis 37:23 ויהי כאשׁר בא יוסף אל אחיו ויפשׁיטו את יוסף את כתנתו את כתנת הפסים אשׁר עליו׃
Genesis 37:24 ויקחהו וישׁלכו אתו הברה והבור רק אין בו מים׃
Genesis 37:25 וישׁבו לאכל לחם וישׂאו עיניהם ויראו והנה ארחת ישׁמעאלים באה מגלעד וגמליהם נשׂאים נכאת וצרי ולט הולכים להוריד מצרימה׃
Genesis 37:26 ויאמר יהודה אל אחיו מה בצע כי נהרג את אחינו וכסינו את דמו׃
Genesis 37:27 לכו ונמכרנו לישׁמעאלים וידנו אל תהי בו כי אחינו בשׂרנו הוא וישׁמעו אחיו׃
Genesis 37:28 ויעברו אנשׁים מדינים סחרים וימשׁכו ויעלו את יוסף מן הבור וימכרו את יוסף לישׁמעאלים בעשׂרים כסף ויביאו את יוסף מצרימה׃
Genesis 37:29 וישׁב ראובן אל הבור והנה אין יוסף בבור ויקרע את בגדיו׃
Genesis 37:30 וישׁב אל אחיו ויאמר הילד איננו ואני אנה אני בא׃
Genesis 37:31 ויקחו את כתנת יוסף וישׁחטו שׂעיר עזים ויטבלו את הכתנת בדם׃
Genesis 37:32 וישׁלחו את כתנת הפסים ויביאו אל אביהם ויאמרו זאת מצאנו הכר נא הכתנת בנך הוא אם לא׃
Genesis 37:33 ויכירה ויאמר כתנת בני חיה רעה אכלתהו טרף טרף יוסף׃
Genesis 37:34 ויקרע יעקב שׂמלתיו וישׂם שׂק במתניו ויתאבל על בנו ימים רבים׃
Genesis 37:35 ויקמו כל בניו וכל בנתיו לנחמו וימאן להתנחם ויאמר כי ארד אל בני אבל שׁאלה ויבך אתו אביו׃
Genesis 37:36 והמדנים מכרו אתו אל מצרים לפוטיפר סריס פרעה שׂר הטבחים׃
Genesis 38:1 ויהי בעת ההוא וירד יהודה מאת אחיו ויט עד אישׁ עדלמי ושׁמו חירה׃
Genesis 38:2 וירא שׁם יהודה בת אישׁ כנעני ושׁמו שׁוע ויקחה ויבא אליה׃
Genesis 38:3 ותהר ותלד בן ויקרא את שׁמו ער׃
Genesis 38:4 ותהר עוד ותלד בן ותקרא את שׁמו אונן׃
Genesis 38:5 ותסף עוד ותלד בן ותקרא את שׁמו שׁלה והיה בכזיב בלדתה אתו׃
Genesis 38:6 ויקח יהודה אשׁה לער בכורו ושׁמה תמר׃
Genesis 38:7 ויהי ער בכור יהודה רע בעיני יהוה וימתהו יהוה׃
Genesis 38:8 ויאמר יהודה לאונן בא אל אשׁת אחיך ויבם אתה והקם זרע לאחיך׃
Genesis 38:9 וידע אונן כי לא לו יהיה הזרע והיה אם בא אל אשׁת אחיו ושׁחת ארצה לבלתי נתן זרע לאחיו׃
Genesis 38:10 וירע בעיני יהוה אשׁר עשׂה וימת גם אתו׃
Genesis 38:11 ויאמר יהודה לתמר כלתו שׁבי אלמנה בית אביך עד יגדל שׁלה בני כי אמר פן ימות גם הוא כאחיו ותלך תמר ותשׁב בית אביה׃
Genesis 38:12 וירבו הימים ותמת בת שׁוע אשׁת יהודה וינחם יהודה ויעל על גזזי צאנו הוא וחירה רעהו העדלמי תמנתה׃
Genesis 38:13 ויגד לתמר לאמר הנה חמיך עלה תמנתה לגז צאנו׃
Genesis 38:14 ותסר בגדי אלמנותה מעליה ותכס בצעיף ותתעלף ותשׁב בפתח עינים אשׁר על דרך תמנתה כי ראתה כי גדל שׁלה והוא לא נתנה לו לאשׁה׃
Genesis 38:15 ויראה יהודה ויחשׁבה לזונה כי כסתה פניה׃
Genesis 38:16 ויט אליה אל הדרך ויאמר הבה נא אבוא אליך כי לא ידע כי כלתו הוא ותאמר מה תתן לי כי תבוא אלי׃
Genesis 38:17 ויאמר אנכי אשׁלח גדי עזים מן הצאן ותאמר אם תתן ערבון עד שׁלחך׃
Genesis 38:18 ויאמר מה הערבון אשׁר אתן לך ותאמר חתמך ופתילך ומטך אשׁר בידך ויתן לה ויבא אליה ותהר׃
Genesis 38:19 ותקם ותלך ותסר צעיפה מעליה ותלבשׁ בגדי אלמנותה׃
Genesis 38:20 וישׁלח יהודה את גדי העזים ביד רעהו העדלמי לקחת הערבון מיד האשׁה ולא מצאה׃
Genesis 38:21 וישׁאל את אנשׁי מקמה לאמר איה הקדשׁה הוא בעינים על הדרך ויאמרו לא היתה בזה קדשׁה׃
Genesis 38:22 וישׁב אל יהודה ויאמר לא מצאתיה וגם אנשׁי המקום אמרו לא היתה בזה קדשׁה׃
Genesis 38:23 ויאמר יהודה תקח לה פן נהיה לבוז הנה שׁלחתי הגדי הזה ואתה לא מצאתה׃
Genesis 38:24 ויהי כמשׁלשׁ חדשׁים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשׂרף׃
Genesis 38:25 הוא מוצאת והיא שׁלחה אל חמיה לאמר לאישׁ אשׁר אלה לו אנכי הרה ותאמר הכר נא למי החתמת והפתילים והמטה האלה׃
Genesis 38:26 ויכר יהודה ויאמר צדקה ממני כי על כן לא נתתיה לשׁלה בני ולא יסף עוד לדעתה׃
Genesis 38:27 ויהי בעת לדתה והנה תאומים בבטנה׃
Genesis 38:28 ויהי בלדתה ויתן יד ותקח המילדת ותקשׁר על ידו שׁני לאמר זה יצא ראשׁנה׃
Genesis 38:29 ויהי כמשׁיב ידו והנה יצא אחיו ותאמר מה פרצת עליך פרץ ויקרא שׁמו פרץ׃
Genesis 38:30 ואחר יצא אחיו אשׁר על ידו השׁני ויקרא שׁמו זרח׃
Genesis 39:1 ויוסף הורד מצרימה ויקנהו פוטיפר סריס פרעה שׂר הטבחים אישׁ מצרי מיד הישׁמעאלים אשׁר הורדהו שׁמה׃
Genesis 39:2 ויהי יהוה את יוסף ויהי אישׁ מצליח ויהי בבית אדניו המצרי׃
Genesis 39:3 וירא אדניו כי יהוה אתו וכל אשׁר הוא עשׂה יהוה מצליח בידו׃
Genesis 39:4 וימצא יוסף חן בעיניו וישׁרת אתו ויפקדהו על ביתו וכל ישׁ לו נתן בידו׃
Genesis 39:5 ויהי מאז הפקיד אתו בביתו ועל כל אשׁר ישׁ לו ויברך יהוה את בית המצרי בגלל יוסף ויהי ברכת יהוה בכל אשׁר ישׁ לו בבית ובשׂדה׃
Genesis 39:6 ויעזב כל אשׁר לו ביד יוסף ולא ידע אתו מאומה כי אם הלחם אשׁר הוא אוכל ויהי יוסף יפה תאר ויפה מראה׃
Genesis 39:7 ויהי אחר הדברים האלה ותשׂא אשׁת אדניו את עיניה אל יוסף ותאמר שׁכבה עמי׃
Genesis 39:8 וימאן ויאמר אל אשׁת אדניו הן אדני לא ידע אתי מה בבית וכל אשׁר ישׁ לו נתן בידי׃
Genesis 39:9 איננו גדול בבית הזה ממני ולא חשׂך ממני מאומה כי אם אותך באשׁר את אשׁתו ואיך אעשׂה הרעה הגדלה הזאת וחטאתי לאלהים׃
Genesis 39:10 ויהי כדברה אל יוסף יום יום ולא שׁמע אליה לשׁכב אצלה להיות עמה׃
Genesis 39:11 ויהי כהיום הזה ויבא הביתה לעשׂות מלאכתו ואין אישׁ מאנשׁי הבית שׁם בבית׃
Genesis 39:12 ותתפשׂהו בבגדו לאמר שׁכבה עמי ויעזב בגדו בידה וינס ויצא החוצה׃
Genesis 39:13 ויהי כראותה כי עזב בגדו בידה וינס החוצה׃
Genesis 39:14 ותקרא לאנשׁי ביתה ותאמר להם לאמר ראו הביא לנו אישׁ עברי לצחק בנו בא אלי לשׁכב עמי ואקרא בקול גדול׃
Genesis 39:15 ויהי כשׁמעו כי הרימתי קולי ואקרא ויעזב בגדו אצלי וינס ויצא החוצה׃
Genesis 39:16 ותנח בגדו אצלה עד בוא אדניו אל ביתו׃
Genesis 39:17 ותדבר אליו כדברים האלה לאמר בא אלי העבד העברי אשׁר הבאת לנו לצחק׃
Genesis 39:18 ויהי כהרימי קולי ואקרא ויעזב בגדו אצלי וינס החוצה׃
Genesis 39:19 ויהי כשׁמע אדניו את דברי אשׁתו אשׁר דברה אליו לאמר כדברים האלה עשׂה לי עבדך ויחר אפו׃
Genesis 39:20 ויקח אדני יוסף אתו ויתנהו אל בית הסהר מקום אשׁר אסורי המלך אסורים ויהי שׁם בבית הסהר׃
Genesis 39:21 ויהי יהוה את יוסף ויט אליו חסד ויתן חנו בעיני שׂר בית הסהר׃
Genesis 39:22 ויתן שׂר בית הסהר ביד יוסף את כל האסירם אשׁר בבית הסהר ואת כל אשׁר עשׂים שׁם הוא היה עשׂה׃
Genesis 39:23 אין שׂר בית הסהר ראה את כל מאומה בידו באשׁר יהוה אתו ואשׁר הוא עשׂה יהוה מצליח׃
Genesis 40:1 ויהי אחר הדברים האלה חטאו משׁקה מלך מצרים והאפה לאדניהם למלך מצרים׃
Genesis 40:2 ויקצף פרעה על שׁני סריסיו על שׂר המשׁקים ועל שׂר האופים׃
Genesis 40:3 ויתן אתם במשׁמר בית שׂר הטבחים אל בית הסהר מקום אשׁר יוסף אסור שׁם׃
Genesis 40:4 ויפקד שׂר הטבחים את יוסף אתם וישׁרת אתם ויהיו ימים במשׁמר׃
Genesis 40:5 ויחלמו חלום שׁניהם אישׁ חלמו בלילה אחד אישׁ כפתרון חלמו המשׁקה והאפה אשׁר למלך מצרים אשׁר אסורים בבית הסהר׃
Genesis 40:6 ויבא אליהם יוסף בבקר וירא אתם והנם זעפים׃
Genesis 40:7 וישׁאל את סריסי פרעה אשׁר אתו במשׁמר בית אדניו לאמר מדוע פניכם רעים היום׃
Genesis 40:8 ויאמרו אליו חלום חלמנו ופתר אין אתו ויאמר אלהם יוסף הלוא לאלהים פתרנים ספרו נא׃
Genesis 40:9 ויספר שׂר המשׁקים את חלמו ליוסף ויאמר לו בחלומי והנה גפן לפני׃
Genesis 40:10 ובגפן שׁלשׁה שׂריגם והוא כפרחת עלתה נצה הבשׁילו אשׁכלתיה ענבים׃
Genesis 40:11 וכוס פרעה בידי ואקח את הענבים ואשׂחט אתם אל כוס פרעה ואתן את הכוס על כף פרעה׃
Genesis 40:12 ויאמר לו יוסף זה פתרנו שׁלשׁת השׂרגים שׁלשׁת ימים הם׃
Genesis 40:13 בעוד שׁלשׁת ימים ישׂא פרעה את ראשׁך והשׁיבך על כנך ונתת כוס פרעה בידו כמשׁפט הראשׁון אשׁר היית משׁקהו׃
Genesis 40:14 כי אם זכרתני אתך כאשׁר ייטב לך ועשׂית נא עמדי חסד והזכרתני אל פרעה והוצאתני מן הבית הזה׃
Genesis 40:15 כי גנב גנבתי מארץ העברים וגם פה לא עשׂיתי מאומה כי שׂמו אתי בבור׃
Genesis 40:16 וירא שׂר האפים כי טוב פתר ויאמר אל יוסף אף אני בחלומי והנה שׁלשׁה סלי חרי על ראשׁי׃
Genesis 40:17 ובסל העליון מכל מאכל פרעה מעשׂה אפה והעוף אכל אתם מן הסל מעל ראשׁי׃
Genesis 40:18 ויען יוסף ויאמר זה פתרנו שׁלשׁת הסלים שׁלשׁת ימים הם׃
Genesis 40:19 בעוד שׁלשׁת ימים ישׂא פרעה את ראשׁך מעליך ותלה אותך על עץ ואכל העוף את בשׂרך מעליך׃
Genesis 40:20 ויהי ביום השׁלישׁי יום הלדת את פרעה ויעשׂ משׁתה לכל עבדיו וישׂא את ראשׁ שׂר המשׁקים ואת ראשׁ שׂר האפים בתוך עבדיו׃
Genesis 40:21 וישׁב את שׂר המשׁקים על משׁקהו ויתן הכוס על כף פרעה׃
Genesis 40:22 ואת שׂר האפים תלה כאשׁר פתר להם יוסף׃
Genesis 40:23 ולא זכר שׂר המשׁקים את יוסף וישׁכחהו׃
Genesis 41:1 ויהי מקץ שׁנתים ימים ופרעה חלם והנה עמד על היאר׃
Genesis 41:2 והנה מן היאר עלת שׁבע פרות יפות מראה ובריאת בשׂר ותרעינה באחו׃
Genesis 41:3 והנה שׁבע פרות אחרות עלות אחריהן מן היאר רעות מראה ודקות בשׂר ותעמדנה אצל הפרות על שׂפת היאר׃
Genesis 41:4 ותאכלנה הפרות רעות המראה ודקת הבשׂר את שׁבע הפרות יפת המראה והבריאת וייקץ פרעה׃
Genesis 41:5 ויישׁן ויחלם שׁנית והנה שׁבע שׁבלים עלות בקנה אחד בריאות וטבות׃
Genesis 41:6 והנה שׁבע שׁבלים דקות ושׁדופת קדים צמחות אחריהן׃
Genesis 41:7 ותבלענה השׁבלים הדקות את שׁבע השׁבלים הבריאות והמלאות וייקץ פרעה והנה חלום׃
Genesis 41:8 ויהי בבקר ותפעם רוחו וישׁלח ויקרא את כל חרטמי מצרים ואת כל חכמיה ויספר פרעה להם את חלמו ואין פותר אותם לפרעה׃
Genesis 41:9 וידבר שׂר המשׁקים את פרעה לאמר את חטאי אני מזכיר היום׃
Genesis 41:10 פרעה קצף על עבדיו ויתן אתי במשׁמר בית שׂר הטבחים אתי ואת שׂר האפים׃
Genesis 41:11 ונחלמה חלום בלילה אחד אני והוא אישׁ כפתרון חלמו חלמנו׃
Genesis 41:12 ושׁם אתנו נער עברי עבד לשׂר הטבחים ונספר לו ויפתר לנו את חלמתינו אישׁ כחלמו פתר׃
Genesis 41:13 ויהי כאשׁר פתר לנו כן היה אתי השׁיב על כני ואתו תלה׃
Genesis 41:14 וישׁלח פרעה ויקרא את יוסף ויריצהו מן הבור ויגלח ויחלף שׂמלתיו ויבא אל פרעה׃
Genesis 41:15 ויאמר פרעה אל יוסף חלום חלמתי ופתר אין אתו ואני שׁמעתי עליך לאמר תשׁמע חלום לפתר אתו׃
Genesis 41:16 ויען יוסף את פרעה לאמר בלעדי אלהים יענה את שׁלום פרעה׃
Genesis 41:17 וידבר פרעה אל יוסף בחלמי הנני עמד על שׂפת היאר׃
Genesis 41:18 והנה מן היאר עלת שׁבע פרות בריאות בשׂר ויפת תאר ותרעינה באחו׃
Genesis 41:19 והנה שׁבע פרות אחרות עלות אחריהן דלות ורעות תאר מאד ורקות בשׂר לא ראיתי כהנה בכל ארץ מצרים לרע׃
Genesis 41:20 ותאכלנה הפרות הרקות והרעות את שׁבע הפרות הראשׁנות הבריאת׃
Genesis 41:21 ותבאנה אל קרבנה ולא נודע כי באו אל קרבנה ומראיהן רע כאשׁר בתחלה ואיקץ׃
Genesis 41:22 וארא בחלמי והנה שׁבע שׁבלים עלת בקנה אחד מלאת וטבות׃
Genesis 41:23 והנה שׁבע שׁבלים צנמות דקות שׁדפות קדים צמחות אחריהם׃
Genesis 41:24 ותבלען השׁבלים הדקת את שׁבע השׁבלים הטבות ואמר אל החרטמים ואין מגיד׃
Genesis 41:25 ויאמר יוסף אל פרעה חלום פרעה אחד הוא את אשׁר האלהים עשׂה הגיד לפרעה׃
Genesis 41:26 שׁבע פרת הטבת שׁבע שׁנים הנה ושׁבע השׁבלים הטבת שׁבע שׁנים הנה חלום אחד הוא׃
Genesis 41:27 ושׁבע הפרות הרקות והרעת העלת אחריהן שׁבע שׁנים הנה ושׁבע השׁבלים הרקות שׁדפות הקדים יהיו שׁבע שׁני רעב׃
Genesis 41:28 הוא הדבר אשׁר דברתי אל פרעה אשׁר האלהים עשׂה הראה את פרעה׃
Genesis 41:29 הנה שׁבע שׁנים באות שׂבע גדול בכל ארץ מצרים׃
Genesis 41:30 וקמו שׁבע שׁני רעב אחריהן ונשׁכח כל השׂבע בארץ מצרים וכלה הרעב את הארץ׃
Genesis 41:31 ולא יודע השׂבע בארץ מפני הרעב ההוא אחרי כן כי כבד הוא מאד׃
Genesis 41:32 ועל השׁנות החלום אל פרעה פעמים כי נכון הדבר מעם האלהים וממהר האלהים לעשׂתו׃
Genesis 41:33 ועתה ירא פרעה אישׁ נבון וחכם וישׁיתהו על ארץ מצרים׃
Genesis 41:34 יעשׂה פרעה ויפקד פקדים על הארץ וחמשׁ את ארץ מצרים בשׁבע שׁני השׂבע׃
Genesis 41:35 ויקבצו את כל אכל השׁנים הטבות הבאת האלה ויצברו בר תחת יד פרעה אכל בערים ושׁמרו׃
Genesis 41:36 והיה האכל לפקדון לארץ לשׁבע שׁני הרעב אשׁר תהיין בארץ מצרים ולא תכרת הארץ ברעב׃
Genesis 41:37 וייטב הדבר בעיני פרעה ובעיני כל עבדיו׃
Genesis 41:38 ויאמר פרעה אל עבדיו הנמצא כזה אישׁ אשׁר רוח אלהים׃
Genesis 41:39 ויאמר פרעה אל יוסף אחרי הודיע אלהים אותך את כל זאת אין נבון וחכם כמוך׃
Genesis 41:40 אתה תהיה על ביתי ועל פיך ישׁק כל עמי רק הכסא אגדל ממך׃
Genesis 41:41 ויאמר פרעה אל יוסף ראה נתתי אתך על כל ארץ מצרים׃
Genesis 41:42 ויסר פרעה את טבעתו מעל ידו ויתן אתה על יד יוסף וילבשׁ אתו בגדי שׁשׁ וישׂם רבד הזהב על צוארו׃
Genesis 41:43 וירכב אתו במרכבת המשׁנה אשׁר לו ויקראו לפניו אברך ונתון אתו על כל ארץ מצרים׃
Genesis 41:44 ויאמר פרעה אל יוסף אני פרעה ובלעדיך לא ירים אישׁ את ידו ואת רגלו בכל ארץ מצרים׃
Genesis 41:45 ויקרא פרעה שׁם יוסף צפנת פענח ויתן לו את אסנת בת פוטי פרע כהן אן לאשׁה ויצא יוסף על ארץ מצרים׃
Genesis 41:46 ויוסף בן שׁלשׁים שׁנה בעמדו לפני פרעה מלך מצרים ויצא יוסף מלפני פרעה ויעבר בכל ארץ מצרים׃
Genesis 41:47 ותעשׂ הארץ בשׁבע שׁני השׂבע לקמצים׃
Genesis 41:48 ויקבץ את כל אכל שׁבע שׁנים אשׁר היו בארץ מצרים ויתן אכל בערים אכל שׂדה העיר אשׁר סביבתיה נתן בתוכה׃
Genesis 41:49 ויצבר יוסף בר כחול הים הרבה מאד עד כי חדל לספר כי אין מספר׃
Genesis 41:50 וליוסף ילד שׁני בנים בטרם תבוא שׁנת הרעב אשׁר ילדה לו אסנת בת פוטי פרע כהן און׃
Genesis 41:51 ויקרא יוסף את שׁם הבכור מנשׁה כי נשׁני אלהים את כל עמלי ואת כל בית אבי׃
Genesis 41:52 ואת שׁם השׁני קרא אפרים כי הפרני אלהים בארץ עניי׃
Genesis 41:53 ותכלינה שׁבע שׁני השׂבע אשׁר היה בארץ מצרים׃
Genesis 41:54 ותחלינה שׁבע שׁני הרעב לבוא כאשׁר אמר יוסף ויהי רעב בכל הארצות ובכל ארץ מצרים היה לחם׃
Genesis 41:55 ותרעב כל ארץ מצרים ויצעק העם אל פרעה ללחם ויאמר פרעה לכל מצרים לכו אל יוסף אשׁר יאמר לכם תעשׂו׃
Genesis 41:56 והרעב היה על כל פני הארץ ויפתח יוסף את כל אשׁר בהם וישׁבר למצרים ויחזק הרעב בארץ מצרים׃
Genesis 41:57 וכל הארץ באו מצרימה לשׁבר אל יוסף כי חזק הרעב בכל הארץ׃
Genesis 42:1 וירא יעקב כי ישׁ שׁבר במצרים ויאמר יעקב לבניו למה תתראו׃
Genesis 42:2 ויאמר הנה שׁמעתי כי ישׁ שׁבר במצרים רדו שׁמה ושׁברו לנו משׁם ונחיה ולא נמות׃
Genesis 42:3 וירדו אחי יוסף עשׂרה לשׁבר בר ממצרים׃
Genesis 42:4 ואת בנימין אחי יוסף לא שׁלח יעקב את אחיו כי אמר פן יקראנו אסון׃
Genesis 42:5 ויבאו בני ישׂראל לשׁבר בתוך הבאים כי היה הרעב בארץ כנען׃
Genesis 42:6 ויוסף הוא השׁליט על הארץ הוא המשׁביר לכל עם הארץ ויבאו אחי יוסף וישׁתחוו לו אפים ארצה׃
Genesis 42:7 וירא יוסף את אחיו ויכרם ויתנכר אליהם וידבר אתם קשׁות ויאמר אלהם מאין באתם ויאמרו מארץ כנען לשׁבר אכל׃
Genesis 42:8 ויכר יוסף את אחיו והם לא הכרהו׃
Genesis 42:9 ויזכר יוסף את החלמות אשׁר חלם להם ויאמר אלהם מרגלים אתם לראות את ערות הארץ באתם׃
Genesis 42:10 ויאמרו אליו לא אדני ועבדיך באו לשׁבר אכל׃
Genesis 42:11 כלנו בני אישׁ אחד נחנו כנים אנחנו לא היו עבדיך מרגלים׃
Genesis 42:12 ויאמר אלהם לא כי ערות הארץ באתם לראות׃
Genesis 42:13 ויאמרו שׁנים עשׂר עבדיך אחים אנחנו בני אישׁ אחד בארץ כנען והנה הקטן את אבינו היום והאחד איננו׃
Genesis 42:14 ויאמר אלהם יוסף הוא אשׁר דברתי אלכם לאמר מרגלים אתם׃
Genesis 42:15 בזאת תבחנו חי פרעה אם תצאו מזה כי אם בבוא אחיכם הקטן הנה׃
Genesis 42:16 שׁלחו מכם אחד ויקח את אחיכם ואתם האסרו ויבחנו דבריכם האמת אתכם ואם לא חי פרעה כי מרגלים אתם׃
Genesis 42:17 ויאסף אתם אל משׁמר שׁלשׁת ימים׃
Genesis 42:18 ויאמר אלהם יוסף ביום השׁלישׁי זאת עשׂו וחיו את האלהים אני ירא׃
Genesis 42:19 אם כנים אתם אחיכם אחד יאסר בבית משׁמרכם ואתם לכו הביאו שׁבר רעבון בתיכם׃
Genesis 42:20 ואת אחיכם הקטן תביאו אלי ויאמנו דבריכם ולא תמותו ויעשׂו כן׃
Genesis 42:21 ויאמרו אישׁ אל אחיו אבל אשׁמים אנחנו על אחינו אשׁר ראינו צרת נפשׁו בהתחננו אלינו ולא שׁמענו על כן באה אלינו הצרה הזאת׃
Genesis 42:22 ויען ראובן אתם לאמר הלוא אמרתי אליכם לאמר אל תחטאו בילד ולא שׁמעתם וגם דמו הנה נדרשׁ׃
Genesis 42:23 והם לא ידעו כי שׁמע יוסף כי המליץ בינתם׃
Genesis 42:24 ויסב מעליהם ויבך וישׁב אלהם וידבר אלהם ויקח מאתם את שׁמעון ויאסר אתו לעיניהם׃
Genesis 42:25 ויצו יוסף וימלאו את כליהם בר ולהשׁיב כספיהם אישׁ אל שׂקו ולתת להם צדה לדרך ויעשׂ להם כן׃
Genesis 42:26 וישׂאו את שׁברם על חמריהם וילכו משׁם׃
Genesis 42:27 ויפתח האחד את שׂקו לתת מספוא לחמרו במלון וירא את כספו והנה הוא בפי אמתחתו׃
Genesis 42:28 ויאמר אל אחיו הושׁב כספי וגם הנה באמתחתי ויצא לבם ויחרדו אישׁ אל אחיו לאמר מה זאת עשׂה אלהים׃
Genesis 42:29 ויבאו אל יעקב אביהם ארצה כנען ויגידו לו את כל הקרת אתם לאמר׃
Genesis 42:30 דבר האישׁ אדני הארץ אתנו קשׁות ויתן אתנו כמרגלים את הארץ׃
Genesis 42:31 ונאמר אליו כנים אנחנו לא היינו מרגלים׃
Genesis 42:32 שׁנים עשׂר אנחנו אחים בני אבינו האחד איננו והקטן היום את אבינו בארץ כנען׃
Genesis 42:33 ויאמר אלינו האישׁ אדני הארץ בזאת אדע כי כנים אתם אחיכם האחד הניחו אתי ואת רעבון בתיכם קחו ולכו׃
Genesis 42:34 והביאו את אחיכם הקטן אלי ואדעה כי לא מרגלים אתם כי כנים אתם את אחיכם אתן לכם ואת הארץ תסחרו׃
Genesis 42:35 ויהי הם מריקים שׂקיהם והנה אישׁ צרור כספו בשׂקו ויראו את צררות כספיהם המה ואביהם וייראו׃
Genesis 42:36 ויאמר אלהם יעקב אביהם אתי שׁכלתם יוסף איננו ושׁמעון איננו ואת בנימן תקחו עלי היו כלנה׃
Genesis 42:37 ויאמר ראובן אל אביו לאמר את שׁני בני תמית אם לא אביאנו אליך תנה אתו על ידי ואני אשׁיבנו אליך׃
Genesis 42:38 ויאמר לא ירד בני עמכם כי אחיו מת והוא לבדו נשׁאר וקראהו אסון בדרך אשׁר תלכו בה והורדתם את שׂיבתי ביגון שׁאולה׃
Genesis 43:1 והרעב כבד בארץ׃
Genesis 43:2 ויהי כאשׁר כלו לאכל את השׁבר אשׁר הביאו ממצרים ויאמר אליהם אביהם שׁבו שׁברו לנו מעט אכל׃
Genesis 43:3 ויאמר אליו יהודה לאמר העד העד בנו האישׁ לאמר לא תראו פני בלתי אחיכם אתכם׃
Genesis 43:4 אם ישׁך משׁלח את אחינו אתנו נרדה ונשׁברה לך אכל׃
Genesis 43:5 ואם אינך משׁלח לא נרד כי האישׁ אמר אלינו לא תראו פני בלתי אחיכם אתכם׃
Genesis 43:6 ויאמר ישׂראל למה הרעתם לי להגיד לאישׁ העוד לכם אח׃
Genesis 43:7 ויאמרו שׁאול שׁאל האישׁ לנו ולמולדתנו לאמר העוד אביכם חי הישׁ לכם אח ונגד לו על פי הדברים האלה הידוע נדע כי יאמר הורידו את אחיכם׃
Genesis 43:8 ויאמר יהודה אל ישׂראל אביו שׁלחה הנער אתי ונקומה ונלכה ונחיה ולא נמות גם אנחנו גם אתה גם טפנו׃
Genesis 43:9 אנכי אערבנו מידי תבקשׁנו אם לא הביאתיו אליך והצגתיו לפניך וחטאתי לך כל הימים׃
Genesis 43:10 כי לולא התמהמהנו כי עתה שׁבנו זה פעמים׃
Genesis 43:11 ויאמר אלהם ישׂראל אביהם אם כן אפוא זאת עשׂו קחו מזמרת הארץ בכליכם והורידו לאישׁ מנחה מעט צרי ומעט דבשׁ נכאת ולט בטנים ושׁקדים׃
Genesis 43:12 וכסף משׁנה קחו בידכם ואת הכסף המושׁב בפי אמתחתיכם תשׁיבו בידכם אולי משׁגה הוא׃
Genesis 43:13 ואת אחיכם קחו וקומו שׁובו אל האישׁ׃
Genesis 43:14 ואל שׁדי יתן לכם רחמים לפני האישׁ ושׁלח לכם את אחיכם אחר ואת בנימין ואני כאשׁר שׁכלתי שׁכלתי׃
Genesis 43:15 ויקחו האנשׁים את המנחה הזאת ומשׁנה כסף לקחו בידם ואת בנימן ויקמו וירדו מצרים ויעמדו לפני יוסף׃
Genesis 43:16 וירא יוסף אתם את בנימין ויאמר לאשׁר על ביתו הבא את האנשׁים הביתה וטבח טבח והכן כי אתי יאכלו האנשׁים בצהרים׃
Genesis 43:17 ויעשׂ האישׁ כאשׁר אמר יוסף ויבא האישׁ את האנשׁים ביתה יוסף׃
Genesis 43:18 וייראו האנשׁים כי הובאו בית יוסף ויאמרו על דבר הכסף השׁב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת חמרינו׃
Genesis 43:19 ויגשׁו אל האישׁ אשׁר על בית יוסף וידברו אליו פתח הבית׃
Genesis 43:20 ויאמרו בי אדני ירד ירדנו בתחלה לשׁבר אכל׃
Genesis 43:21 ויהי כי באנו אל המלון ונפתחה את אמתחתינו והנה כסף אישׁ בפי אמתחתו כספנו במשׁקלו ונשׁב אתו בידנו׃
Genesis 43:22 וכסף אחר הורדנו בידנו לשׁבר אכל לא ידענו מי שׂם כספנו באמתחתינו׃
Genesis 43:23 ויאמר שׁלום לכם אל תיראו אלהיכם ואלהי אביכם נתן לכם מטמון באמתחתיכם כספכם בא אלי ויוצא אלהם את שׁמעון׃
Genesis 43:24 ויבא האישׁ את האנשׁים ביתה יוסף ויתן מים וירחצו רגליהם ויתן מספוא לחמריהם׃
Genesis 43:25 ויכינו את המנחה עד בוא יוסף בצהרים כי שׁמעו כי שׁם יאכלו לחם׃
Genesis 43:26 ויבא יוסף הביתה ויביאו לו את המנחה אשׁר בידם הביתה וישׁתחוו לו ארצה׃
Genesis 43:27 וישׁאל להם לשׁלום ויאמר השׁלום אביכם הזקן אשׁר אמרתם העודנו חי׃
Genesis 43:28 ויאמרו שׁלום לעבדך לאבינו עודנו חי ויקדו וישׁתחו׃
Genesis 43:29 וישׂא עיניו וירא את בנימין אחיו בן אמו ויאמר הזה אחיכם הקטן אשׁר אמרתם אלי ויאמר אלהים יחנך בני׃
Genesis 43:30 וימהר יוסף כי נכמרו רחמיו אל אחיו ויבקשׁ לבכות ויבא החדרה ויבך שׁמה׃
Genesis 43:31 וירחץ פניו ויצא ויתאפק ויאמר שׂימו לחם׃
Genesis 43:32 וישׂימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את העברים לחם כי תועבה הוא למצרים׃
Genesis 43:33 וישׁבו לפניו הבכר כבכרתו והצעיר כצערתו ויתמהו האנשׁים אישׁ אל רעהו׃
Genesis 43:34 וישׂא משׂאת מאת פניו אלהם ותרב משׂאת בנימן ממשׂאת כלם חמשׁ ידות וישׁתו וישׁכרו עמו׃
Genesis 44:1 ויצו את אשׁר על ביתו לאמר מלא את אמתחת האנשׁים אכל כאשׁר יוכלון שׂאת ושׂים כסף אישׁ בפי אמתחתו׃
Genesis 44:2 ואת גביעי גביע הכסף תשׂים בפי אמתחת הקטן ואת כסף שׁברו ויעשׂ כדבר יוסף אשׁר דבר׃
Genesis 44:3 הבקר אור והאנשׁים שׁלחו המה וחמריהם׃
Genesis 44:4 הם יצאו את העיר לא הרחיקו ויוסף אמר לאשׁר על ביתו קום רדף אחרי האנשׁים והשׂגתם ואמרת אלהם למה שׁלמתם רעה תחת טובה׃
Genesis 44:5 הלוא זה אשׁר ישׁתה אדני בו והוא נחשׁ ינחשׁ בו הרעתם אשׁר עשׂיתם׃
Genesis 44:6 וישׂגם וידבר אלהם את הדברים האלה׃
Genesis 44:7 ויאמרו אליו למה ידבר אדני כדברים האלה חלילה לעבדיך מעשׂות כדבר הזה׃
Genesis 44:8 הן כסף אשׁר מצאנו בפי אמתחתינו השׁיבנו אליך מארץ כנען ואיך נגנב מבית אדניך כסף או זהב׃
Genesis 44:9 אשׁר ימצא אתו מעבדיך ומת וגם אנחנו נהיה לאדני לעבדים׃
Genesis 44:10 ויאמר גם עתה כדבריכם כן הוא אשׁר ימצא אתו יהיה לי עבד ואתם תהיו נקים׃
Genesis 44:11 וימהרו ויורדו אישׁ את אמתחתו ארצה ויפתחו אישׁ אמתחתו׃
Genesis 44:12 ויחפשׂ בגדול החל ובקטן כלה וימצא הגביע באמתחת בנימן׃
Genesis 44:13 ויקרעו שׂמלתם ויעמס אישׁ על חמרו וישׁבו העירה׃
Genesis 44:14 ויבא יהודה ואחיו ביתה יוסף והוא עודנו שׁם ויפלו לפניו ארצה׃
Genesis 44:15 ויאמר להם יוסף מה המעשׂה הזה אשׁר עשׂיתם הלוא ידעתם כי נחשׁ ינחשׁ אישׁ אשׁר כמני׃
Genesis 44:16 ויאמר יהודה מה נאמר לאדני מה נדבר ומה נצטדק האלהים מצא את עון עבדיך הננו עבדים לאדני גם אנחנו גם אשׁר נמצא הגביע בידו׃
Genesis 44:17 ויאמר חלילה לי מעשׂות זאת האישׁ אשׁר נמצא הגביע בידו הוא יהיה לי עבד ואתם עלו לשׁלום אל אביכם׃
Genesis 44:18 ויגשׁ אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך כי כמוך כפרעה׃
Genesis 44:19 אדני שׁאל את עבדיו לאמר הישׁ לכם אב או אח׃
Genesis 44:20 ונאמר אל אדני ישׁ לנו אב זקן וילד זקנים קטן ואחיו מת ויותר הוא לבדו לאמו ואביו אהבו׃
Genesis 44:21 ותאמר אל עבדיך הורדהו אלי ואשׂימה עיני עליו׃
Genesis 44:22 ונאמר אל אדני לא יוכל הנער לעזב את אביו ועזב את אביו ומת׃
Genesis 44:23 ותאמר אל עבדיך אם לא ירד אחיכם הקטן אתכם לא תספון לראות פני׃
Genesis 44:24 ויהי כי עלינו אל עבדך אבי ונגד לו את דברי אדני׃
Genesis 44:25 ויאמר אבינו שׁבו שׁברו לנו מעט אכל׃
Genesis 44:26 ונאמר לא נוכל לרדת אם ישׁ אחינו הקטן אתנו וירדנו כי לא נוכל לראות פני האישׁ ואחינו הקטן איננו אתנו׃
Genesis 44:27 ויאמר עבדך אבי אלינו אתם ידעתם כי שׁנים ילדה לי אשׁתי׃
Genesis 44:28 ויצא האחד מאתי ואמר אך טרף טרף ולא ראיתיו עד הנה׃
Genesis 44:29 ולקחתם גם את זה מעם פני וקרהו אסון והורדתם את שׂיבתי ברעה שׁאלה׃
Genesis 44:30 ועתה כבאי אל עבדך אבי והנער איננו אתנו ונפשׁו קשׁורה בנפשׁו׃
Genesis 44:31 והיה כראותו כי אין הנער ומת והורידו עבדיך את שׂיבת עבדך אבינו ביגון שׁאלה׃
Genesis 44:32 כי עבדך ערב את הנער מעם אבי לאמר אם לא אביאנו אליך וחטאתי לאבי כל הימים׃
Genesis 44:33 ועתה ישׁב נא עבדך תחת הנער עבד לאדני והנער יעל עם אחיו׃
Genesis 44:34 כי איך אעלה אל אבי והנער איננו אתי פן אראה ברע אשׁר ימצא את אבי׃
Genesis 45:1 ולא יכל יוסף להתאפק לכל הנצבים עליו ויקרא הוציאו כל אישׁ מעלי ולא עמד אישׁ אתו בהתודע יוסף אל אחיו׃
Genesis 45:2 ויתן את קלו בבכי וישׁמעו מצרים וישׁמע בית פרעה׃
Genesis 45:3 ויאמר יוסף אל אחיו אני יוסף העוד אבי חי ולא יכלו אחיו לענות אתו כי נבהלו מפניו׃
Genesis 45:4 ויאמר יוסף אל אחיו גשׁו נא אלי ויגשׁו ויאמר אני יוסף אחיכם אשׁר מכרתם אתי מצרימה׃
Genesis 45:5 ועתה אל תעצבו ואל יחר בעיניכם כי מכרתם אתי הנה כי למחיה שׁלחני אלהים לפניכם׃
Genesis 45:6 כי זה שׁנתים הרעב בקרב הארץ ועוד חמשׁ שׁנים אשׁר אין חרישׁ וקציר׃
Genesis 45:7 וישׁלחני אלהים לפניכם לשׂום לכם שׁארית בארץ ולהחיות לכם לפליטה גדלה׃
Genesis 45:8 ועתה לא אתם שׁלחתם אתי הנה כי האלהים וישׂימני לאב לפרעה ולאדון לכל ביתו ומשׁל בכל ארץ מצרים׃
Genesis 45:9 מהרו ועלו אל אבי ואמרתם אליו כה אמר בנך יוסף שׂמני אלהים לאדון לכל מצרים רדה אלי אל תעמד׃
Genesis 45:10 וישׁבת בארץ גשׁן והיית קרוב אלי אתה ובניך ובני בניך וצאנך ובקרך וכל אשׁר׃
Genesis 45:11 וכלכלתי אתך שׁם כי עוד חמשׁ שׁנים רעב פן תורשׁ אתה וביתך וכל אשׁר׃
Genesis 45:12 והנה עיניכם ראות ועיני אחי בנימין כי פי המדבר אליכם׃
Genesis 45:13 והגדתם לאבי את כל כבודי במצרים ואת כל אשׁר ראיתם ומהרתם והורדתם את אבי הנה׃
Genesis 45:14 ויפל על צוארי בנימן אחיו ויבך ובנימן בכה על צואריו׃
Genesis 45:15 וינשׁק לכל אחיו ויבך עלהם ואחרי כן דברו אחיו אתו׃
Genesis 45:16 והקל נשׁמע בית פרעה לאמר באו אחי יוסף וייטב בעיני פרעה ובעיני עבדיו׃
Genesis 45:17 ויאמר פרעה אל יוסף אמר אל אחיך זאת עשׂו טענו את בעירכם ולכו באו ארצה כנען׃
Genesis 45:18 וקחו את אביכם ואת בתיכם ובאו אלי ואתנה לכם את טוב ארץ מצרים ואכלו את חלב הארץ׃
Genesis 45:19 ואתה צויתה זאת עשׂו קחו לכם מארץ מצרים עגלות לטפכם ולנשׁיכם ונשׂאתם את אביכם ובאתם׃
Genesis 45:20 ועינכם אל תחס על כליכם כי טוב כל ארץ מצרים לכם הוא׃
Genesis 45:21 ויעשׂו כן בני ישׂראל ויתן להם יוסף עגלות על פי פרעה ויתן להם צדה לדרך׃
Genesis 45:22 לכלם נתן לאישׁ חלפות שׂמלת ולבנימן נתן שׁלשׁ מאות כסף וחמשׁ חלפת שׂמלת׃
Genesis 45:23 ולאביו שׁלח כזאת עשׂרה חמרים נשׂאים מטוב מצרים ועשׂר אתנת נשׂאת בר ולחם ומזון לאביו לדרך׃
Genesis 45:24 וישׁלח את אחיו וילכו ויאמר אלהם אל תרגזו בדרך׃
Genesis 45:25 ויעלו ממצרים ויבאו ארץ כנען אל יעקב אביהם׃
Genesis 45:26 ויגדו לו לאמר עוד יוסף חי וכי הוא משׁל בכל ארץ מצרים ויפג לבו כי לא האמין׃
Genesis 45:27 וידברו אליו את כל דברי יוסף אשׁר דבר אלהם וירא את העגלות אשׁר שׁלח יוסף לשׂאת אתו ותחי רוח יעקב אביהם׃
Genesis 45:28 ויאמר ישׂראל רב עוד יוסף בני חי אלכה ואראנו בטרם אמות׃
Genesis 46:1 ויסע ישׂראל וכל אשׁר לו ויבא בארה שׁבע ויזבח זבחים לאלהי אביו יצחק׃
Genesis 46:2 ויאמר אלהים לישׂראל במראת הלילה ויאמר יעקב יעקב ויאמר הנני׃
Genesis 46:3 ויאמר אנכי האל אלהי אביך אל תירא מרדה מצרימה כי לגוי גדול אשׂימך שׁם׃
Genesis 46:4 אנכי ארד עמך מצרימה ואנכי אעלך גם עלה ויוסף ישׁית ידו על עיניך׃
Genesis 46:5 ויקם יעקב מבאר שׁבע וישׂאו בני ישׂראל את יעקב אביהם ואת טפם ואת נשׁיהם בעגלות אשׁר שׁלח פרעה לשׂאת אתו׃
Genesis 46:6 ויקחו את מקניהם ואת רכושׁם אשׁר רכשׁו בארץ כנען ויבאו מצרימה יעקב וכל זרעו אתו׃
Genesis 46:7 בניו ובני בניו אתו בנתיו ובנות בניו וכל זרעו הביא אתו מצרימה׃
Genesis 46:8 ואלה שׁמות בני ישׂראל הבאים מצרימה יעקב ובניו בכר יעקב ראובן׃
Genesis 46:9 ובני ראובן חנוך ופלוא וחצרן וכרמי׃
Genesis 46:10 ובני שׁמעון ימואל וימין ואהד ויכין וצחר ושׁאול בן הכנענית׃
Genesis 46:11 ובני לוי גרשׁון קהת ומררי׃
Genesis 46:12 ובני יהודה ער ואונן ושׁלה ופרץ וזרח וימת ער ואונן בארץ כנען ויהיו בני פרץ חצרן וחמול׃
Genesis 46:13 ובני ישׂשכר תולע ופוה ויוב ושׁמרן׃
Genesis 46:14 ובני זבלון סרד ואלון ויחלאל׃
Genesis 46:15 אלה בני לאה אשׁר ילדה ליעקב בפדן ארם ואת דינה בתו כל נפשׁ בניו ובנותיו שׁלשׁים ושׁלשׁ׃
Genesis 46:16 ובני גד צפיון וחגי שׁוני ואצבן ערי וארודי ואראלי׃
Genesis 46:17 ובני אשׁר ימנה וישׁוה וישׁוי ובריעה ושׂרח אחתם ובני בריעה חבר ומלכיאל׃
Genesis 46:18 אלה בני זלפה אשׁר נתן לבן ללאה בתו ותלד את אלה ליעקב שׁשׁ עשׂרה נפשׁ׃
Genesis 46:19 בני רחל אשׁת יעקב יוסף ובנימן׃
Genesis 46:20 ויולד ליוסף בארץ מצרים אשׁר ילדה לו אסנת בת פוטי פרע כהן אן את מנשׁה ואת אפרים׃
Genesis 46:21 ובני בנימן בלע ובכר ואשׁבל גרא ונעמן אחי וראשׁ מפים וחפים וארד׃
Genesis 46:22 אלה בני רחל אשׁר ילד ליעקב כל נפשׁ ארבעה עשׂר׃
Genesis 46:23 ובני דן חשׁים׃
Genesis 46:24 ובני נפתלי יחצאל וגוני ויצר ושׁלם׃
Genesis 46:25 אלה בני בלהה אשׁר נתן לבן לרחל בתו ותלד את אלה ליעקב כל נפשׁ שׁבעה׃
Genesis 46:26 כל הנפשׁ הבאה ליעקב מצרימה יצאי ירכו מלבד נשׁי בני יעקב כל נפשׁ שׁשׁים ושׁשׁ׃
Genesis 46:27 ובני יוסף אשׁר ילד לו במצרים נפשׁ שׁנים כל הנפשׁ לבית יעקב הבאה מצרימה שׁבעים׃
Genesis 46:28 ואת יהודה שׁלח לפניו אל יוסף להורת לפניו גשׁנה ויבאו ארצה גשׁן׃
Genesis 46:29 ויאסר יוסף מרכבתו ויעל לקראת ישׂראל אביו גשׁנה וירא אליו ויפל על צואריו ויבך על צואריו עוד׃
Genesis 46:30 ויאמר ישׂראל אל יוסף אמותה הפעם אחרי ראותי את פניך כי עודך חי׃
Genesis 46:31 ויאמר יוסף אל אחיו ואל בית אביו אעלה ואגידה לפרעה ואמרה אליו אחי ובית אבי אשׁר בארץ כנען באו אלי׃
Genesis 46:32 והאנשׁים רעי צאן כי אנשׁי מקנה היו וצאנם ובקרם וכל אשׁר להם הביאו׃
Genesis 46:33 והיה כי יקרא לכם פרעה ואמר מה מעשׂיכם׃
Genesis 46:34 ואמרתם אנשׁי מקנה היו עבדיך מנעורינו ועד עתה גם אנחנו גם אבתינו בעבור תשׁבו בארץ גשׁן כי תועבת מצרים כל רעה צאן׃
Genesis 47:1 ויבא יוסף ויגד לפרעה ויאמר אבי ואחי וצאנם ובקרם וכל אשׁר להם באו מארץ כנען והנם בארץ גשׁן׃
Genesis 47:2 ומקצה אחיו לקח חמשׁה אנשׁים ויצגם לפני פרעה׃
Genesis 47:3 ויאמר פרעה אל אחיו מה מעשׂיכם ויאמרו אל פרעה רעה צאן עבדיך גם אנחנו גם אבותינו׃
Genesis 47:4 ויאמרו אל פרעה לגור בארץ באנו כי אין מרעה לצאן אשׁר לעבדיך כי כבד הרעב בארץ כנען ועתה ישׁבו נא עבדיך בארץ גשׁן׃
Genesis 47:5 ויאמר פרעה אל יוסף לאמר אביך ואחיך באו אליך׃
Genesis 47:6 ארץ מצרים לפניך הוא במיטב הארץ הושׁב את אביך ואת אחיך ישׁבו בארץ גשׁן ואם ידעת וישׁ בם אנשׁי חיל ושׂמתם שׂרי מקנה על אשׁר׃
Genesis 47:7 ויבא יוסף את יעקב אביו ויעמדהו לפני פרעה ויברך יעקב את פרעה׃
Genesis 47:8 ויאמר פרעה אל יעקב כמה ימי שׁני חייך׃
Genesis 47:9 ויאמר יעקב אל פרעה ימי שׁני מגורי שׁלשׁים ומאת שׁנה מעט ורעים היו ימי שׁני חיי ולא השׂיגו את ימי שׁני חיי אבתי בימי מגוריהם׃
Genesis 47:10 ויברך יעקב את פרעה ויצא מלפני פרעה׃
Genesis 47:11 ויושׁב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס כאשׁר צוה פרעה׃
Genesis 47:12 ויכלכל יוסף את אביו ואת אחיו ואת כל בית אביו לחם לפי הטף׃
Genesis 47:13 ולחם אין בכל הארץ כי כבד הרעב מאד ותלה ארץ מצרים וארץ כנען מפני הרעב׃
Genesis 47:14 וילקט יוסף את כל הכסף הנמצא בארץ מצרים ובארץ כנען בשׁבר אשׁר הם שׁברים ויבא יוסף את הכסף ביתה פרעה׃
Genesis 47:15 ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך כי אפס כסף׃
Genesis 47:16 ויאמר יוסף הבו מקניכם ואתנה לכם במקניכם אם אפס כסף׃
Genesis 47:17 ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל מקנהם בשׁנה ההוא׃
Genesis 47:18 ותתם השׁנה ההוא ויבאו אליו בשׁנה השׁנית ויאמרו לו לא נכחד מאדני כי אם תם הכסף ומקנה הבהמה אל אדני לא נשׁאר לפני אדני בלתי אם גויתנו ואדמתנו׃
Genesis 47:19 למה נמות לעיניך גם אנחנו גם אדמתנו קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשׁם׃
Genesis 47:20 ויקן יוסף את כל אדמת מצרים לפרעה כי מכרו מצרים אישׁ שׂדהו כי חזק עלהם הרעב ותהי הארץ לפרעה׃
Genesis 47:21 ואת העם העביר אתו לערים מקצה גבול מצרים ועד קצהו׃
Genesis 47:22 רק אדמת הכהנים לא קנה כי חק לכהנים מאת פרעה ואכלו את חקם אשׁר נתן להם פרעה על כן לא מכרו את אדמתם׃
Genesis 47:23 ויאמר יוסף אל העם הן קניתי אתכם היום ואת אדמתכם לפרעה הא לכם זרע וזרעתם את האדמה׃
Genesis 47:24 והיה בתבואת ונתתם חמישׁית לפרעה וארבע הידת יהיה לכם לזרע השׂדה ולאכלכם ולאשׁר בבתיכם ולאכל לטפכם׃
Genesis 47:25 ויאמרו החיתנו נמצא חן בעיני אדני והיינו עבדים לפרעה׃
Genesis 47:26 וישׂם אתה יוסף לחק עד היום הזה על אדמת מצרים לפרעה לחמשׁ רק אדמת הכהנים לבדם לא היתה לפרעה׃
Genesis 47:27 וישׁב ישׂראל בארץ מצרים בארץ גשׁן ויאחזו בה ויפרו וירבו מאד׃
Genesis 47:28 ויחי יעקב בארץ מצרים שׁבע עשׂרה שׁנה ויהי ימי יעקב שׁני חייו שׁבע שׁנים וארבעים ומאת שׁנה׃
Genesis 47:29 ויקרבו ימי ישׂראל למות ויקרא לבנו ליוסף ויאמר לו אם נא מצאתי חן בעיניך שׂים נא ידך תחת ירכי ועשׂית עמדי חסד ואמת אל נא תקברני במצרים׃
Genesis 47:30 ושׁכבתי עם אבתי ונשׂאתני ממצרים וקברתני בקברתם ויאמר אנכי אעשׂה כדברך׃
Genesis 47:31 ויאמר השׁבעה לי וישׁבע לו וישׁתחו ישׂראל על ראשׁ המטה׃
Genesis 48:1 ויהי אחרי הדברים האלה ויאמר ליוסף הנה אביך חלה ויקח את שׁני בניו עמו את מנשׁה ואת אפרים׃
Genesis 48:2 ויגד ליעקב ויאמר הנה בנך יוסף בא אליך ויתחזק ישׂראל וישׁב על המטה׃
Genesis 48:3 ויאמר יעקב אל יוסף אל שׁדי נראה אלי בלוז בארץ כנען ויברך אתי׃
Genesis 48:4 ויאמר אלי הנני מפרך והרביתך ונתתיך לקהל עמים ונתתי את הארץ הזאת לזרעך אחריך אחזת עולם׃
Genesis 48:5 ועתה שׁני בניך הנולדים לך בארץ מצרים עד באי אליך מצרימה לי הם אפרים ומנשׁה כראובן ושׁמעון יהיו׃
Genesis 48:6 ומולדתך אשׁר הולדת אחריהם לך יהיו על שׁם אחיהם יקראו בנחלתם׃
Genesis 48:7 ואני בבאי מפדן מתה עלי רחל בארץ כנען בדרך בעוד כברת ארץ לבא אפרתה ואקברה שׁם בדרך אפרת הוא בית לחם׃
Genesis 48:8 וירא ישׂראל את בני יוסף ויאמר מי אלה׃
Genesis 48:9 ויאמר יוסף אל אביו בני הם אשׁר נתן לי אלהים בזה ויאמר קחם נא אלי ואברכם׃
Genesis 48:10 ועיני ישׂראל כבדו מזקן לא יוכל לראות ויגשׁ אתם אליו וישׁק להם ויחבק׃
Genesis 48:11 ויאמר ישׂראל אל יוסף ראה פניך לא פללתי והנה הראה אתי אלהים גם את זרעך׃
Genesis 48:12 ויוצא יוסף אתם מעם ברכיו וישׁתחו לאפיו ארצה׃
Genesis 48:13 ויקח יוסף את שׁניהם את אפרים בימינו משׂמאל ישׂראל ואת מנשׁה בשׂמאלו מימין ישׂראל ויגשׁ אליו׃
Genesis 48:14 וישׁלח ישׂראל את ימינו וישׁת על ראשׁ אפרים והוא הצעיר ואת שׂמאלו על ראשׁ מנשׁה שׂכל את ידיו כי מנשׁה הבכור׃
Genesis 48:15 ויברך את יוסף ויאמר האלהים אשׁר התהלכו אבתי לפניו אברהם ויצחק האלהים הרעה אתי מעודי עד היום הזה׃
Genesis 48:16 המלאך הגאל אתי מכל רע יברך את הנערים ויקרא בהם שׁמי ושׁם אבתי אברהם ויצחק וידגו לרב בקרב הארץ׃
Genesis 48:17 וירא יוסף כי ישׁית אביו יד ימינו על ראשׁ אפרים וירע בעיניו ויתמך יד אביו להסיר אתה מעל ראשׁ אפרים על ראשׁ מנשׁה׃
Genesis 48:18 ויאמר יוסף אל אביו לא כן אבי כי זה הבכר שׂים ימינך על ראשׁו׃
Genesis 48:19 וימאן אביו ויאמר ידעתי בני ידעתי גם הוא יהיה לעם וגם הוא יגדל ואולם אחיו הקטן יגדל ממנו וזרעו יהיה מלא הגוים׃
Genesis 48:20 ויברכם ביום ההוא לאמור בך יברך ישׂראל לאמר ישׂמך אלהים כאפרים וכמנשׁה וישׂם את אפרים לפני מנשׁה׃
Genesis 48:21 ויאמר ישׂראל אל יוסף הנה אנכי מת והיה אלהים עמכם והשׁיב אתכם אל ארץ אבתיכם׃
Genesis 48:22 ואני נתתי לך שׁכם אחד על אחיך אשׁר לקחתי מיד האמרי בחרבי ובקשׁתי׃
Genesis 49:1 ויקרא יעקב אל בניו ויאמר האספו ואגידה לכם את אשׁר יקרא אתכם באחרית הימים׃
Genesis 49:2 הקבצו ושׁמעו בני יעקב ושׁמעו אל ישׂראל אביכם׃
Genesis 49:3 ראובן בכרי אתה כחי וראשׁית אוני יתר שׂאת ויתר עז׃
Genesis 49:4 פחז כמים אל תותר כי עלית משׁכבי אביך אז חללת יצועי עלה׃
Genesis 49:5 שׁמעון ולוי אחים כלי חמס מכרתיהם׃
Genesis 49:6 בסדם אל תבא נפשׁי בקהלם אל תחד כבדי כי באפם הרגו אישׁ וברצנם עקרו שׁור׃
Genesis 49:7 ארור אפם כי עז ועברתם כי קשׁתה אחלקם ביעקב ואפיצם בישׂראל׃
Genesis 49:8 יהודה אתה יודוך אחיך ידך בערף איביך ישׁתחוו לך בני אביך׃
Genesis 49:9 גור אריה יהודה מטרף בני עלית כרע רבץ כאריה וכלביא מי יקימנו׃
Genesis 49:10 לא יסור שׁבט מיהודה ומחקק מבין רגליו עד כי יבא שׁילה ולו יקהת עמים׃
Genesis 49:11 אסרי לגפן עירה ולשׂרקה בני אתנו כבס ביין לבשׁו ובדם ענבים סותה׃
Genesis 49:12 חכלילי עינים מיין ולבן שׁנים מחלב׃
Genesis 49:13 זבולן לחוף ימים ישׁכן והוא לחוף אנית וירכתו על צידן׃
Genesis 49:14 ישׂשכר חמר גרם רבץ בין המשׁפתים׃
Genesis 49:15 וירא מנחה כי טוב ואת הארץ כי נעמה ויט שׁכמו לסבל ויהי למס עבד׃
Genesis 49:16 דן ידין עמו כאחד שׁבטי ישׂראל׃
Genesis 49:17 יהי דן נחשׁ עלי דרך שׁפיפן עלי ארח הנשׁך עקבי סוס ויפל רכבו אחור׃
Genesis 49:18 לישׁועתך קויתי יהוה׃
Genesis 49:19 גד גדוד יגודנו והוא יגד עקב׃
Genesis 49:20 מאשׁר שׁמנה לחמו והוא יתן מעדני מלך׃
Genesis 49:21 נפתלי אילה שׁלחה הנתן אמרי שׁפר׃
Genesis 49:22 בן פרת יוסף בן פרת עלי עין בנות צעדה עלי שׁור׃
Genesis 49:23 וימררהו ורבו וישׂטמהו בעלי חצים׃
Genesis 49:24 ותשׁב באיתן קשׁתו ויפזו זרעי ידיו מידי אביר יעקב משׁם רעה אבן ישׂראל׃
Genesis 49:25 מאל אביך ויעזרך ואת שׁדי ויברכך ברכת שׁמים מעל ברכת תהום רבצת תחת ברכת שׁדים ורחם׃
Genesis 49:26 ברכת אביך גברו על ברכת הורי עד תאות גבעת עולם תהיין לראשׁ יוסף ולקדקד נזיר אחיו׃
Genesis 49:27 בנימין זאב יטרף בבקר יאכל עד ולערב יחלק שׁלל׃
Genesis 49:28 כל אלה שׁבטי ישׂראל שׁנים עשׂר וזאת אשׁר דבר להם אביהם ויברך אותם אישׁ אשׁר כברכתו ברך אתם׃
Genesis 49:29 ויצו אותם ויאמר אלהם אני נאסף אל עמי קברו אתי אל אבתי אל המערה אשׁר בשׂדה עפרון החתי׃
Genesis 49:30 במערה אשׁר בשׂדה המכפלה אשׁר על פני ממרא בארץ כנען אשׁר קנה אברהם את השׂדה מאת עפרן החתי לאחזת קבר׃
Genesis 49:31 שׁמה קברו את אברהם ואת שׂרה אשׁתו שׁמה קברו את יצחק ואת רבקה אשׁתו ושׁמה קברתי את לאה׃
Genesis 49:32 מקנה השׂדה והמערה אשׁר בו מאת בני חת׃
Genesis 49:33 ויכל יעקב לצות את בניו ויאסף רגליו אל המטה ויגוע ויאסף אל עמיו׃
Genesis 50:1 ויפל יוסף על פני אביו ויבך עליו וישׁק׃
Genesis 50:2 ויצו יוסף את עבדיו את הרפאים לחנט את אביו ויחנטו הרפאים את ישׂראל׃
Genesis 50:3 וימלאו לו ארבעים יום כי כן ימלאו ימי החנטים ויבכו אתו מצרים שׁבעים יום׃
Genesis 50:4 ויעברו ימי בכיתו וידבר יוסף אל בית פרעה לאמר אם נא מצאתי חן בעיניכם דברו נא באזני פרעה לאמר׃
Genesis 50:5 אבי השׁביעני לאמר הנה אנכי מת בקברי אשׁר כריתי לי בארץ כנען שׁמה תקברני ועתה אעלה נא ואקברה את אבי ואשׁובה׃
Genesis 50:6 ויאמר פרעה עלה וקבר את אביך כאשׁר השׁביעך׃
Genesis 50:7 ויעל יוסף לקבר את אביו ויעלו אתו כל עבדי פרעה זקני ביתו וכל זקני ארץ מצרים׃
Genesis 50:8 וכל בית יוסף ואחיו ובית אביו רק טפם וצאנם ובקרם עזבו בארץ גשׁן׃
Genesis 50:9 ויעל עמו גם רכב גם פרשׁים ויהי המחנה כבד מאד׃
Genesis 50:10 ויבאו עד גרן האטד אשׁר בעבר הירדן ויספדו שׁם מספד גדול וכבד מאד ויעשׂ לאביו אבל שׁבעת ימים׃
Genesis 50:11 וירא יושׁב הארץ הכנעני את האבל בגרן האטד ויאמרו אבל כבד זה למצרים על כן קרא שׁמה אבל מצרים אשׁר בעבר הירדן׃
Genesis 50:12 ויעשׂו בניו לו כן כאשׁר צום׃
Genesis 50:13 וישׂאו אתו בניו ארצה כנען ויקברו אתו במערת שׂדה המכפלה אשׁר קנה אברהם את השׂדה לאחזת קבר מאת עפרן החתי על פני ממרא׃
Genesis 50:14 וישׁב יוסף מצרימה הוא ואחיו וכל העלים אתו לקבר את אביו אחרי קברו את אביו׃
Genesis 50:15 ויראו אחי יוסף כי מת אביהם ויאמרו לו ישׂטמנו יוסף והשׁב ישׁיב לנו את כל הרעה אשׁר גמלנו אתו׃
Genesis 50:16 ויצוו אל יוסף לאמר אביך צוה לפני מותו לאמר׃
Genesis 50:17 כה תאמרו ליוסף אנא שׂא נא פשׁע אחיך וחטאתם כי רעה גמלוך ועתה שׂא נא לפשׁע עבדי אלהי אביך ויבך יוסף בדברם אליו׃
Genesis 50:18 וילכו גם אחיו ויפלו לפניו ויאמרו הננו לך לעבדים׃
Genesis 50:19 ויאמר אלהם יוסף אל תיראו כי התחת אלהים אני׃
Genesis 50:20 ואתם חשׁבתם עלי רעה אלהים חשׁבה לטבה למען עשׂה כיום הזה להחית עם רב׃
Genesis 50:21 ועתה אל תיראו אנכי אכלכל אתכם ואת טפכם וינחם אותם וידבר על לבם׃
Genesis 50:22 וישׁב יוסף במצרים הוא ובית אביו ויחי יוסף מאה ועשׂר שׁנים׃
Genesis 50:23 וירא יוסף לאפרים בני שׁלשׁים גם בני מכיר בן מנשׁה ילדו על ברכי יוסף׃
Genesis 50:24 ויאמר יוסף אל אחיו אנכי מת ואלהים פקד יפקד אתכם והעלה אתכם מן הארץ הזאת אל הארץ אשׁר נשׁבע לאברהם ליצחק וליעקב׃
Genesis 50:25 וישׁבע יוסף את בני ישׂראל לאמר פקד יפקד אלהים אתכם והעלתם את עצמתי מזה׃
Genesis 50:26 וימת יוסף בן מאה ועשׂר שׁנים ויחנטו אתו ויישׂם בארון במצרים׃
Exodus 1:1 ואלה שׁמות בני ישׂראל הבאים מצרימה את יעקב אישׁ וביתו באו׃
Exodus 1:2 ראובן שׁמעון לוי ויהודה׃
Exodus 1:3 ישׂשכר זבולן ובנימן׃
Exodus 1:4 דן ונפתלי גד ואשׁר׃
Exodus 1:5 ויהי כל נפשׁ יצאי ירך יעקב שׁבעים נפשׁ ויוסף היה במצרים׃
Exodus 1:6 וימת יוסף וכל אחיו וכל הדור ההוא׃
Exodus 1:7 ובני ישׂראל פרו וישׁרצו וירבו ויעצמו במאד מאד ותמלא הארץ אתם׃
Exodus 1:8 ויקם מלך חדשׁ על מצרים אשׁר לא ידע את יוסף׃
Exodus 1:9 ויאמר אל עמו הנה עם בני ישׂראל רב ועצום ממנו׃
Exodus 1:10 הבה נתחכמה לו פן ירבה והיה כי תקראנה מלחמה ונוסף גם הוא על שׂנאינו ונלחם בנו ועלה מן הארץ׃
Exodus 1:11 וישׂימו עליו שׂרי מסים למען ענתו בסבלתם ויבן ערי מסכנות לפרעה את פתם ואת רעמסס׃
Exodus 1:12 וכאשׁר יענו אתו כן ירבה וכן יפרץ ויקצו מפני בני ישׂראל׃
Exodus 1:13 ויעבדו מצרים את בני ישׂראל בפרך׃
Exodus 1:14 וימררו את חייהם בעבדה קשׁה בחמר ובלבנים ובכל עבדה בשׂדה את כל עבדתם אשׁר עבדו בהם בפרך׃
Exodus 1:15 ויאמר מלך מצרים למילדת העברית אשׁר שׁם האחת שׁפרה ושׁם השׁנית פועה׃
Exodus 1:16 ויאמר בילדכן את העבריות וראיתן על האבנים אם בן הוא והמתן אתו ואם בת הוא וחיה׃
Exodus 1:17 ותיראן המילדת את האלהים ולא עשׂו כאשׁר דבר אליהן מלך מצרים ותחיין את הילדים׃
Exodus 1:18 ויקרא מלך מצרים למילדת ויאמר להן מדוע עשׂיתן הדבר הזה ותחיין את הילדים׃
Exodus 1:19 ותאמרן המילדת אל פרעה כי לא כנשׁים המצרית העברית כי חיות הנה בטרם תבוא אלהן המילדת וילדו׃
Exodus 1:20 וייטב אלהים למילדת וירב העם ויעצמו מאד׃
Exodus 1:21 ויהי כי יראו המילדת את האלהים ויעשׂ להם בתים׃
Exodus 1:22 ויצו פרעה לכל עמו לאמר כל הבן הילוד היארה תשׁליכהו וכל הבת תחיון׃
Exodus 2:1 וילך אישׁ מבית לוי ויקח את בת לוי׃
Exodus 2:2 ותהר האשׁה ותלד בן ותרא אתו כי טוב הוא ותצפנהו שׁלשׁה ירחים׃
Exodus 2:3 ולא יכלה עוד הצפינו ותקח לו תבת גמא ותחמרה בחמר ובזפת ותשׂם בה את הילד ותשׂם בסוף על שׂפת היאר׃
Exodus 2:4 ותתצב אחתו מרחק לדעה מה יעשׂה׃
Exodus 2:5 ותרד בת פרעה לרחץ על היאר ונערתיה הלכת על יד היאר ותרא את התבה בתוך הסוף ותשׁלח את אמתה ותקחה׃
Exodus 2:6 ותפתח ותראהו את הילד והנה נער בכה ותחמל עליו ותאמר מילדי העברים זה׃
Exodus 2:7 ותאמר אחתו אל בת פרעה האלך וקראתי לך אשׁה מינקת מן העברית ותינק לך את הילד׃
Exodus 2:8 ותאמר לה בת פרעה לכי ותלך העלמה ותקרא את אם הילד׃
Exodus 2:9 ותאמר לה בת פרעה היליכי את הילד הזה והינקהו לי ואני אתן את שׂכרך ותקח האשׁה הילד ותניקהו׃
Exodus 2:10 ויגדל הילד ותבאהו לבת פרעה ויהי לה לבן ותקרא שׁמו משׁה ותאמר כי מן המים משׁיתהו׃
Exodus 2:11 ויהי בימים ההם ויגדל משׁה ויצא אל אחיו וירא בסבלתם וירא אישׁ מצרי מכה אישׁ עברי מאחיו׃
Exodus 2:12 ויפן כה וכה וירא כי אין אישׁ ויך את המצרי ויטמנהו בחול׃
Exodus 2:13 ויצא ביום השׁני והנה שׁני אנשׁים עברים נצים ויאמר לרשׁע למה תכה רעך׃
Exodus 2:14 ויאמר מי שׂמך לאישׁ שׂר ושׁפט עלינו הלהרגני אתה אמר כאשׁר הרגת את המצרי ויירא משׁה ויאמר אכן נודע הדבר׃
Exodus 2:15 וישׁמע פרעה את הדבר הזה ויבקשׁ להרג את משׁה ויברח משׁה מפני פרעה וישׁב בארץ מדין וישׁב על הבאר׃
Exodus 2:16 ולכהן מדין שׁבע בנות ותבאנה ותדלנה ותמלאנה את הרהטים להשׁקות צאן אביהן׃
Exodus 2:17 ויבאו הרעים ויגרשׁום ויקם משׁה ויושׁען וישׁק את צאנם׃
Exodus 2:18 ותבאנה אל רעואל אביהן ויאמר מדוע מהרתן בא היום׃
Exodus 2:19 ותאמרן אישׁ מצרי הצילנו מיד הרעים וגם דלה דלה לנו וישׁק את הצאן׃
Exodus 2:20 ויאמר אל בנתיו ואיו למה זה עזבתן את האישׁ קראן לו ויאכל לחם׃
Exodus 2:21 ויואל משׁה לשׁבת את האישׁ ויתן את צפרה בתו למשׁה׃
Exodus 2:22 ותלד בן ויקרא את שׁמו גרשׁם כי אמר גר הייתי בארץ נכריה׃
Exodus 2:23 ויהי בימים הרבים ההם וימת מלך מצרים ויאנחו בני ישׂראל מן העבדה ויזעקו ותעל שׁועתם אל האלהים מן העבדה׃
Exodus 2:24 וישׁמע אלהים את נאקתם ויזכר אלהים את בריתו את אברהם את יצחק ואת יעקב׃
Exodus 2:25 וירא אלהים את בני ישׂראל וידע אלהים׃
Exodus 3:1 ומשׁה היה רעה את צאן יתרו חתנו כהן מדין וינהג את הצאן אחר המדבר ויבא אל הר האלהים חרבה׃
Exodus 3:2 וירא מלאך יהוה אליו בלבת אשׁ מתוך הסנה וירא והנה הסנה בער באשׁ והסנה איננו אכל׃
Exodus 3:3 ויאמר משׁה אסרה נא ואראה את המראה הגדל הזה מדוע לא יבער הסנה׃
Exodus 3:4 וירא יהוה כי סר לראות ויקרא אליו אלהים מתוך הסנה ויאמר משׁה משׁה ויאמר הנני׃
Exodus 3:5 ויאמר אל תקרב הלם שׁל נעליך מעל רגליך כי המקום אשׁר אתה עומד עליו אדמת קדשׁ הוא׃
Exodus 3:6 ויאמר אנכי אלהי אביך אלהי אברהם אלהי יצחק ואלהי יעקב ויסתר משׁה פניו כי ירא מהביט אל האלהים׃
Exodus 3:7 ויאמר יהוה ראה ראיתי את עני עמי אשׁר במצרים ואת צעקתם שׁמעתי מפני נגשׂיו כי ידעתי את מכאביו׃
Exodus 3:8 וארד להצילו מיד מצרים ולהעלתו מן הארץ ההוא אל ארץ טובה ורחבה אל ארץ זבת חלב ודבשׁ אל מקום הכנעני והחתי והאמרי והפרזי והחוי והיבוסי׃
Exodus 3:9 ועתה הנה צעקת בני ישׂראל באה אלי וגם ראיתי את הלחץ אשׁר מצרים לחצים אתם׃
Exodus 3:10 ועתה לכה ואשׁלחך אל פרעה והוצא את עמי בני ישׂראל ממצרים׃
Exodus 3:11 ויאמר משׁה אל האלהים מי אנכי כי אלך אל פרעה וכי אוציא את בני ישׂראל ממצרים׃
Exodus 3:12 ויאמר כי אהיה עמך וזה לך האות כי אנכי שׁלחתיך בהוציאך את העם ממצרים תעבדון את האלהים על ההר הזה׃
Exodus 3:13 ויאמר משׁה אל האלהים הנה אנכי בא אל בני ישׂראל ואמרתי להם אלהי אבותיכם שׁלחני אליכם ואמרו לי מה שׁמו מה אמר אלהם׃
Exodus 3:14 ויאמר אלהים אל משׁה אהיה אשׁר אהיה ויאמר כה תאמר לבני ישׂראל אהיה שׁלחני אליכם׃
Exodus 3:15 ויאמר עוד אלהים אל משׁה כה תאמר אל בני ישׂראל יהוה אלהי אבתיכם אלהי אברהם אלהי יצחק ואלהי יעקב שׁלחני אליכם זה שׁמי לעלם וזה זכרי לדר דר׃
Exodus 3:16 לך ואספת את זקני ישׂראל ואמרת אלהם יהוה אלהי אבתיכם נראה אלי אלהי אברהם יצחק ויעקב לאמר פקד פקדתי אתכם ואת העשׂוי לכם במצרים׃
Exodus 3:17 ואמר אעלה אתכם מעני מצרים אל ארץ הכנעני והחתי והאמרי והפרזי והחוי והיבוסי אל ארץ זבת חלב ודבשׁ׃
Exodus 3:18 ושׁמעו לקלך ובאת אתה וזקני ישׂראל אל מלך מצרים ואמרתם אליו יהוה אלהי העבריים נקרה עלינו ועתה נלכה נא דרך שׁלשׁת ימים במדבר ונזבחה ליהוה אלהינו׃
Exodus 3:19 ואני ידעתי כי לא יתן אתכם מלך מצרים להלך ולא ביד חזקה׃
Exodus 3:20 ושׁלחתי את ידי והכיתי את מצרים בכל נפלאתי אשׁר אעשׂה בקרבו ואחרי כן ישׁלח אתכם׃
Exodus 3:21 ונתתי את חן העם הזה בעיני מצרים והיה כי תלכון לא תלכו ריקם׃
Exodus 3:22 ושׁאלה אשׁה משׁכנתה ומגרת ביתה כלי כסף וכלי זהב ושׂמלת ושׂמתם על בניכם ועל בנתיכם ונצלתם את מצרים׃
Exodus 4:1 ויען משׁה ויאמר והן לא יאמינו לי ולא ישׁמעו בקלי כי יאמרו לא נראה אליך יהוה׃
Exodus 4:2 ויאמר אליו יהוה מזה בידך ויאמר מטה׃
Exodus 4:3 ויאמר השׁליכהו ארצה וישׁלכהו ארצה ויהי לנחשׁ וינס משׁה מפניו׃
Exodus 4:4 ויאמר יהוה אל משׁה שׁלח ידך ואחז בזנבו וישׁלח ידו ויחזק בו ויהי למטה בכפו׃
Exodus 4:5 למען יאמינו כי נראה אליך יהוה אלהי אבתם אלהי אברהם אלהי יצחק ואלהי יעקב׃
Exodus 4:6 ויאמר יהוה לו עוד הבא נא ידך בחיקך ויבא ידו בחיקו ויוצאה והנה ידו מצרעת כשׁלג׃
Exodus 4:7 ויאמר השׁב ידך אל חיקך וישׁב ידו אל חיקו ויוצאה מחיקו והנה שׁבה כבשׂרו׃
Exodus 4:8 והיה אם לא יאמינו לך ולא ישׁמעו לקל האת הראשׁון והאמינו לקל האת האחרון׃
Exodus 4:9 והיה אם לא יאמינו גם לשׁני האתות האלה ולא ישׁמעון לקלך ולקחת ממימי היאר ושׁפכת היבשׁה והיו המים אשׁר תקח מן היאר והיו לדם ביבשׁת׃
Exodus 4:10 ויאמר משׁה אל יהוה בי אדני לא אישׁ דברים אנכי גם מתמול גם משׁלשׁם גם מאז דברך אל עבדך כי כבד פה וכבד לשׁון אנכי׃
Exodus 4:11 ויאמר יהוה אליו מי שׂם פה לאדם או מי ישׂום אלם או חרשׁ או פקח או עור הלא אנכי יהוה׃
Exodus 4:12 ועתה לך ואנכי אהיה עם פיך והוריתיך אשׁר תדבר׃
Exodus 4:13 ויאמר בי אדני שׁלח נא ביד תשׁלח׃
Exodus 4:14 ויחר אף יהוה במשׁה ויאמר הלא אהרן אחיך הלוי ידעתי כי דבר ידבר הוא וגם הנה הוא יצא לקראתך וראך ושׂמח בלבו׃
Exodus 4:15 ודברת אליו ושׂמת את הדברים בפיו ואנכי אהיה עם פיך ועם פיהו והוריתי אתכם את אשׁר תעשׂון׃
Exodus 4:16 ודבר הוא לך אל העם והיה הוא יהיה לך לפה ואתה תהיה לו לאלהים׃
Exodus 4:17 ואת המטה הזה תקח בידך אשׁר תעשׂה בו את האתת׃
Exodus 4:18 וילך משׁה וישׁב אל יתר חתנו ויאמר לו אלכה נא ואשׁובה אל אחי אשׁר במצרים ואראה העודם חיים ויאמר יתרו למשׁה לך לשׁלום׃
Exodus 4:19 ויאמר יהוה אל משׁה במדין לך שׁב מצרים כי מתו כל האנשׁים המבקשׁים את נפשׁך׃
Exodus 4:20 ויקח משׁה את אשׁתו ואת בניו וירכבם על החמר וישׁב ארצה מצרים ויקח משׁה את מטה האלהים בידו׃
Exodus 4:21 ויאמר יהוה אל משׁה בלכתך לשׁוב מצרימה ראה כל המפתים אשׁר שׂמתי בידך ועשׂיתם לפני פרעה ואני אחזק את לבו ולא ישׁלח את העם׃
Exodus 4:22 ואמרת אל פרעה כה אמר יהוה בני בכרי ישׂראל׃
Exodus 4:23 ואמר אליך שׁלח את בני ויעבדני ותמאן לשׁלחו הנה אנכי הרג את בנך בכרך׃
Exodus 4:24 ויהי בדרך במלון ויפגשׁהו יהוה ויבקשׁ המיתו׃
Exodus 4:25 ותקח צפרה צר ותכרת את ערלת בנה ותגע לרגליו ותאמר כי חתן דמים אתה׃
Exodus 4:26 וירף ממנו אז אמרה חתן דמים למולת׃
Exodus 4:27 ויאמר יהוה אל אהרן לך לקראת משׁה המדברה וילך ויפגשׁהו בהר האלהים וישׁק׃
Exodus 4:28 ויגד משׁה לאהרן את כל דברי יהוה אשׁר שׁלחו ואת כל האתת אשׁר צוהו׃
Exodus 4:29 וילך משׁה ואהרן ויאספו את כל זקני בני ישׂראל׃
Exodus 4:30 וידבר אהרן את כל הדברים אשׁר דבר יהוה אל משׁה ויעשׂ האתת לעיני העם׃
Exodus 4:31 ויאמן העם וישׁמעו כי פקד יהוה את בני ישׂראל וכי ראה את ענים ויקדו וישׁתחוו׃
Exodus 5:1 ואחר באו משׁה ואהרן ויאמרו אל פרעה כה אמר יהוה אלהי ישׂראל שׁלח את עמי ויחגו לי במדבר׃
Exodus 5:2 ויאמר פרעה מי יהוה אשׁר אשׁמע בקלו לשׁלח את ישׂראל לא ידעתי את יהוה וגם את ישׂראל לא אשׁלח׃
Exodus 5:3 ויאמרו אלהי העברים נקרא עלינו נלכה נא דרך שׁלשׁת ימים במדבר ונזבחה ליהוה אלהינו פן יפגענו בדבר או בחרב׃
Exodus 5:4 ויאמר אלהם מלך מצרים למה משׁה ואהרן תפריעו את העם ממעשׂיו לכו לסבלתיכם׃
Exodus 5:5 ויאמר פרעה הן רבים עתה עם הארץ והשׁבתם אתם מסבלתם׃
Exodus 5:6 ויצו פרעה ביום ההוא את הנגשׂים בעם ואת שׁטריו לאמר׃
Exodus 5:7 לא תאספון לתת תבן לעם ללבן הלבנים כתמול שׁלשׁם הם ילכו וקשׁשׁו להם תבן׃
Exodus 5:8 ואת מתכנת הלבנים אשׁר הם עשׂים תמול שׁלשׁם תשׂימו עליהם לא תגרעו ממנו כי נרפים הם על כן הם צעקים לאמר נלכה נזבחה לאלהינו׃
Exodus 5:9 תכבד העבדה על האנשׁים ויעשׂו בה ואל ישׁעו בדברי שׁקר׃
Exodus 5:10 ויצאו נגשׂי העם ושׁטריו ויאמרו אל העם לאמר כה אמר פרעה אינני נתן לכם תבן׃
Exodus 5:11 אתם לכו קחו לכם תבן מאשׁר תמצאו כי אין נגרע מעבדתכם דבר׃
Exodus 5:12 ויפץ העם בכל ארץ מצרים לקשׁשׁ קשׁ לתבן׃
Exodus 5:13 והנגשׂים אצים לאמר כלו מעשׂיכם דבר יום ביומו כאשׁר בהיות התבן׃
Exodus 5:14 ויכו שׁטרי בני ישׂראל אשׁר שׂמו עלהם נגשׂי פרעה לאמר מדוע לא כליתם חקכם ללבן כתמול שׁלשׁם גם תמול גם היום׃
Exodus 5:15 ויבאו שׁטרי בני ישׂראל ויצעקו אל פרעה לאמר למה תעשׂה כה לעבדיך׃
Exodus 5:16 תבן אין נתן לעבדיך ולבנים אמרים לנו עשׂו והנה עבדיך מכים וחטאת עמך׃
Exodus 5:17 ויאמר נרפים אתם נרפים על כן אתם אמרים נלכה נזבחה ליהוה׃
Exodus 5:18 ועתה לכו עבדו ותבן לא ינתן לכם ותכן לבנים תתנו׃
Exodus 5:19 ויראו שׁטרי בני ישׂראל אתם ברע לאמר לא תגרעו מלבניכם דבר יום ביומו׃
Exodus 5:20 ויפגעו את משׁה ואת אהרן נצבים לקראתם בצאתם מאת פרעה׃
Exodus 5:21 ויאמרו אלהם ירא יהוה עליכם וישׁפט אשׁר הבאשׁתם את ריחנו בעיני פרעה ובעיני עבדיו לתת חרב בידם להרגנו׃
Exodus 5:22 וישׁב משׁה אל יהוה ויאמר אדני למה הרעתה לעם הזה למה זה שׁלחתני׃
Exodus 5:23 ומאז באתי אל פרעה לדבר בשׁמך הרע לעם הזה והצל לא הצלת את עמך׃
Exodus 6:1 ויאמר יהוה אל משׁה עתה תראה אשׁר אעשׂה לפרעה כי ביד חזקה ישׁלחם וביד חזקה יגרשׁם מארצו׃
Exodus 6:2 וידבר אלהים אל משׁה ויאמר אליו אני יהוה׃
Exodus 6:3 וארא אל אברהם אל יצחק ואל יעקב באל שׁדי ושׁמי יהוה לא נודעתי׃
Exodus 6:4 וגם הקמתי את בריתי אתם לתת להם את ארץ כנען את ארץ מגריהם אשׁר גרו׃
Exodus 6:5 וגם אני שׁמעתי את נאקת בני ישׂראל אשׁר מצרים מעבדים אתם ואזכר את בריתי׃
Exodus 6:6 לכן אמר לבני ישׂראל אני יהוה והוצאתי אתכם מתחת סבלת מצרים והצלתי אתכם מעבדתם וגאלתי אתכם בזרוע נטויה ובשׁפטים גדלים׃
Exodus 6:7 ולקחתי אתכם לי לעם והייתי לכם לאלהים וידעתם כי אני יהוה אלהיכם המוציא אתכם מתחת סבלות מצרים׃
Exodus 6:8 והבאתי אתכם אל הארץ אשׁר נשׂאתי את ידי לתת אתה לאברהם ליצחק וליעקב ונתתי אתה לכם מורשׁה אני יהוה׃
Exodus 6:9 וידבר משׁה כן אל בני ישׂראל ולא שׁמעו אל משׁה מקצר רוח ומעבדה קשׁה׃
Exodus 6:10 וידבר יהוה אל משׁה לאמר׃
Exodus 6:11 בא דבר אל פרעה מלך מצרים וישׁלח את בני ישׂראל מארצו׃
Exodus 6:12 וידבר משׁה לפני יהוה לאמר הן בני ישׂראל לא שׁמעו אלי ואיך ישׁמעני פרעה ואני ערל שׂפתים׃
Exodus 6:13 וידבר יהוה אל משׁה ואל אהרן ויצום אל בני ישׂראל ואל פרעה מלך מצרים להוציא את בני ישׂראל מארץ מצרים׃
Exodus 6:14 אלה ראשׁי בית אבתם בני ראובן בכר ישׂראל חנוך ופלוא חצרן וכרמי אלה משׁפחת ראובן׃
Exodus 6:15 ובני שׁמעון ימואל וימין ואהד ויכין וצחר ושׁאול בן הכנענית אלה משׁפחת שׁמעון׃
Exodus 6:16 ואלה שׁמות בני לוי לתלדתם גרשׁון וקהת ומררי ושׁני חיי לוי שׁבע ושׁלשׁים ומאת שׁנה׃
Exodus 6:17 בני גרשׁון לבני ושׁמעי למשׁפחתם׃
Exodus 6:18 ובני קהת עמרם ויצהר וחברון ועזיאל ושׁני חיי קהת שׁלשׁ ושׁלשׁים ומאת שׁנה׃
Exodus 6:19 ובני מררי מחלי ומושׁי אלה משׁפחת הלוי לתלדתם׃
Exodus 6:20 ויקח עמרם את יוכבד דדתו לו לאשׁה ותלד לו את אהרן ואת משׁה ושׁני חיי עמרם שׁבע ושׁלשׁים ומאת שׁנה׃
Exodus 6:21 ובני יצהר קרח ונפג וזכרי׃
Exodus 6:22 ובני עזיאל מישׁאל ואלצפן וסתרי׃
Exodus 6:23 ויקח אהרן את אלישׁבע בת עמינדב אחות נחשׁון לו לאשׁה ותלד לו את נדב ואת אביהוא את אלעזר ואת איתמר׃
Exodus 6:24 ובני קרח אסיר ואלקנה ואביאסף אלה משׁפחת הקרחי׃
Exodus 6:25 ואלעזר בן אהרן לקח לו מבנות פוטיאל לו לאשׁה ותלד לו את פינחס אלה ראשׁי אבות הלוים למשׁפחתם׃
Exodus 6:26 הוא אהרן ומשׁה אשׁר אמר יהוה להם הוציאו את בני ישׂראל מארץ מצרים על צבאתם׃
Exodus 6:27 הם המדברים אל פרעה מלך מצרים להוציא את בני ישׂראל ממצרים הוא משׁה ואהרן׃
Exodus 6:28 ויהי ביום דבר יהוה אל משׁה בארץ מצרים׃
Exodus 6:29 וידבר יהוה אל משׁה לאמר אני יהוה דבר אל פרעה מלך מצרים את כל אשׁר אני דבר אליך׃
Exodus 6:30 ויאמר משׁה לפני יהוה הן אני ערל שׂפתים ואיך ישׁמע אלי פרעה׃
Exodus 7:1 ויאמר יהוה אל משׁה ראה נתתיך אלהים לפרעה ואהרן אחיך יהיה נביאך׃
Exodus 7:2 אתה תדבר את כל אשׁר אצוך ואהרן אחיך ידבר אל פרעה ושׁלח את בני ישׂראל מארצו׃
Exodus 7:3 ואני אקשׁה את לב פרעה והרביתי את אתתי ואת מופתי בארץ מצרים׃
Exodus 7:4 ולא ישׁמע אלכם פרעה ונתתי את ידי במצרים והוצאתי את צבאתי את עמי בני ישׂראל מארץ מצרים בשׁפטים גדלים׃
Exodus 7:5 וידעו מצרים כי אני יהוה בנטתי את ידי על מצרים והוצאתי את בני ישׂראל מתוכם׃
Exodus 7:6 ויעשׂ משׁה ואהרן כאשׁר צוה יהוה אתם כן עשׂו׃
Exodus 7:7 ומשׁה בן שׁמנים שׁנה ואהרן בן שׁלשׁ ושׁמנים שׁנה בדברם אל פרעה׃
Exodus 7:8 ויאמר יהוה אל משׁה ואל אהרן לאמר׃
Exodus 7:9 כי ידבר אלכם פרעה לאמר תנו לכם מופת ואמרת אל אהרן קח את מטך והשׁלך לפני פרעה יהי לתנין׃
Exodus 7:10 ויבא משׁה ואהרן אל פרעה ויעשׂו כן כאשׁר צוה יהוה וישׁלך אהרן את מטהו לפני פרעה ולפני עבדיו ויהי לתנין׃
Exodus 7:11 ויקרא גם פרעה לחכמים ולמכשׁפים ויעשׂו גם הם חרטמי מצרים בלהטיהם כן׃
Exodus 7:12 וישׁליכו אישׁ מטהו ויהיו לתנינם ויבלע מטה אהרן את מטתם׃
Exodus 7:13 ויחזק לב פרעה ולא שׁמע אלהם כאשׁר דבר יהוה׃
Exodus 7:14 ויאמר יהוה אל משׁה כבד לב פרעה מאן לשׁלח העם׃
Exodus 7:15 לך אל פרעה בבקר הנה יצא המימה ונצבת לקראתו על שׂפת היאר והמטה אשׁר נהפך לנחשׁ תקח בידך׃
Exodus 7:16 ואמרת אליו יהוה אלהי העברים שׁלחני אליך לאמר שׁלח את עמי ויעבדני במדבר והנה לא שׁמעת עד כה׃
Exodus 7:17 כה אמר יהוה בזאת תדע כי אני יהוה הנה אנכי מכה במטה אשׁר בידי על המים אשׁר ביאר ונהפכו לדם׃
Exodus 7:18 והדגה אשׁר ביאר תמות ובאשׁ היאר ונלאו מצרים לשׁתות מים מן היאר׃
Exodus 7:19 ויאמר יהוה אל משׁה אמר אל אהרן קח מטך ונטה ידך על מימי מצרים על נהרתם על יאריהם ועל אגמיהם ועל כל מקוה מימיהם ויהיו דם והיה דם בכל ארץ מצרים ובעצים ובאבנים׃
Exodus 7:20 ויעשׂו כן משׁה ואהרן כאשׁר צוה יהוה וירם במטה ויך את המים אשׁר ביאר לעיני פרעה ולעיני עבדיו ויהפכו כל המים אשׁר ביאר לדם׃
Exodus 7:21 והדגה אשׁר ביאר מתה ויבאשׁ היאר ולא יכלו מצרים לשׁתות מים מן היאר ויהי הדם בכל ארץ מצרים׃
Exodus 7:22 ויעשׂו כן חרטמי מצרים בלטיהם ויחזק לב פרעה ולא שׁמע אלהם כאשׁר דבר יהוה׃
Exodus 7:23 ויפן פרעה ויבא אל ביתו ולא שׁת לבו גם לזאת׃
Exodus 7:24 ויחפרו כל מצרים סביבת היאר מים לשׁתות כי לא יכלו לשׁתת ממימי היאר׃
Exodus 7:25 וימלא שׁבעת ימים אחרי הכות יהוה את היאר׃
Exodus 8:1 (7:26) ויאמר יהוה אל משׁה בא אל פרעה ואמרת אליו כה אמר יהוה שׁלח את עמי ויעבדני׃
Exodus 8:2 (7:27) ואם מאן אתה לשׁלח הנה אנכי נגף את כל גבולך בצפרדעים׃
Exodus 8:3 (7:28) ושׁרץ היאר צפרדעים ועלו ובאו בביתך ובחדר משׁכבך ועל מטתך ובבית עבדיך ובעמך ובתנוריך ובמשׁארותיך׃
Exodus 8:4 (7:29) ובכה ובעמך ובכל עבדיך יעלו הצפרדעים׃
Exodus 8:5 (8:1) ויאמר יהוה אל משׁה אמר אל אהרן נטה את ידך במטך על הנהרת על היארים ועל האגמים והעל את הצפרדעים על ארץ מצרים׃
Exodus 8:6 (8:2) ויט אהרן את ידו על מימי מצרים ותעל הצפרדע ותכס את ארץ מצרים׃
Exodus 8:7 (8:3) ויעשׂו כן החרטמים בלטיהם ויעלו את הצפרדעים על ארץ מצרים׃
Exodus 8:8 (8:4) ויקרא פרעה למשׁה ולאהרן ויאמר העתירו אל יהוה ויסר הצפרדעים ממני ומעמי ואשׁלחה את העם ויזבחו ליהוה׃
Exodus 8:9 (8:5) ויאמר משׁה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשׁארנה׃
Exodus 8:10 (8:6) ויאמר למחר ויאמר כדברך למען תדע כי אין כיהוה אלהינו׃
Exodus 8:11 (8:7) וסרו הצפרדעים ממך ומבתיך ומעבדיך ומעמך רק ביאר תשׁארנה׃
Exodus 8:12 (8:8) ויצא משׁה ואהרן מעם פרעה ויצעק משׁה אל יהוה על דבר הצפרדעים אשׁר שׂם לפרעה׃
Exodus 8:13 (8:9) ויעשׂ יהוה כדבר משׁה וימתו הצפרדעים מן הבתים מן החצרת ומן השׂדת׃
Exodus 8:14 (8:10) ויצברו אתם חמרם חמרם ותבאשׁ הארץ׃
Exodus 8:15 (8:11) וירא פרעה כי היתה הרוחה והכבד את לבו ולא שׁמע אלהם כאשׁר דבר יהוה׃
Exodus 8:16 (8:12) ויאמר יהוה אל משׁה אמר אל אהרן נטה את מטך והך את עפר הארץ והיה לכנם בכל ארץ מצרים׃
Exodus 8:17 (8:13) ויעשׂו כן ויט אהרן את ידו במטהו ויך את עפר הארץ ותהי הכנם באדם ובבהמה כל עפר הארץ היה כנים בכל ארץ מצרים׃
Exodus 8:18 (8:14) ויעשׂו כן החרטמים בלטיהם להוציא את הכנים ולא יכלו ותהי הכנם באדם ובבהמה׃
Exodus 8:19 (8:15) ויאמרו החרטמם אל פרעה אצבע אלהים הוא ויחזק לב פרעה ולא שׁמע אלהם כאשׁר דבר יהוה׃
Exodus 8:20 (8:16) ויאמר יהוה אל משׁה השׁכם בבקר והתיצב לפני פרעה הנה יוצא המימה ואמרת אליו כה אמר יהוה שׁלח עמי ויעבדני׃
Exodus 8:21 (8:17) כי אם אינך משׁלח את עמי הנני משׁליח בך ובעבדיך ובעמך ובבתיך את הערב ומלאו בתי מצרים את הערב וגם האדמה אשׁר הם עליה׃
Exodus 8:22 (8:18) והפליתי ביום ההוא את ארץ גשׁן אשׁר עמי עמד עליה לבלתי היות שׁם ערב למען תדע כי אני יהוה בקרב הארץ׃
Exodus 8:23 (8:19) ושׂמתי פדת בין עמי ובין עמך למחר יהיה האת הזה׃
Exodus 8:24 (8:20) ויעשׂ יהוה כן ויבא ערב כבד ביתה פרעה ובית עבדיו ובכל ארץ מצרים תשׁחת הארץ מפני הערב׃
Exodus 8:25 (8:21) ויקרא פרעה אל משׁה ולאהרן ויאמר לכו זבחו לאלהיכם בארץ׃
Exodus 8:26 (8:22) ויאמר משׁה לא נכון לעשׂות כן כי תועבת מצרים נזבח ליהוה אלהינו הן נזבח את תועבת מצרים לעיניהם ולא יסקלנו׃
Exodus 8:27 (8:23) דרך שׁלשׁת ימים נלך במדבר וזבחנו ליהוה אלהינו כאשׁר יאמר אלינו׃
Exodus 8:28 (8:24) ויאמר פרעה אנכי אשׁלח אתכם וזבחתם ליהוה אלהיכם במדבר רק הרחק לא תרחיקו ללכת העתירו בעדי׃
Exodus 8:29 (8:25) ויאמר משׁה הנה אנכי יוצא מעמך והעתרתי אל יהוה וסר הערב מפרעה מעבדיו ומעמו מחר רק אל יסף פרעה התל לבלתי שׁלח את העם לזבח ליהוה׃
Exodus 8:30 (8:26) ויצא משׁה מעם פרעה ויעתר אל יהוה׃
Exodus 8:31 (8:27) ויעשׂ יהוה כדבר משׁה ויסר הערב מפרעה מעבדיו ומעמו לא נשׁאר אחד׃
Exodus 8:32 (8:28) ויכבד פרעה את לבו גם בפעם הזאת ולא שׁלח את העם׃
Exodus 9:1 ויאמר יהוה אל משׁה בא אל פרעה ודברת אליו כה אמר יהוה אלהי העברים שׁלח את עמי ויעבדני׃
Exodus 9:2 כי אם מאן אתה לשׁלח ועודך מחזיק׃
Exodus 9:3 הנה יד יהוה הויה במקנך אשׁר בשׂדה בסוסים בחמרים בגמלים בבקר ובצאן דבר כבד מאד׃
Exodus 9:4 והפלה יהוה בין מקנה ישׂראל ובין מקנה מצרים ולא ימות מכל לבני ישׂראל דבר׃
Exodus 9:5 וישׂם יהוה מועד לאמר מחר יעשׂה יהוה הדבר הזה בארץ׃
Exodus 9:6 ויעשׂ יהוה את הדבר הזה ממחרת וימת כל מקנה מצרים וממקנה בני ישׂראל לא מת אחד׃
Exodus 9:7 וישׁלח פרעה והנה לא מת ממקנה ישׂראל עד אחד ויכבד לב פרעה ולא שׁלח את העם׃
Exodus 9:8 ויאמר יהוה אל משׁה ואל אהרן קחו לכם מלא חפניכם פיח כבשׁן וזרקו משׁה השׁמימה לעיני פרעה׃
Exodus 9:9 והיה לאבק על כל ארץ מצרים והיה על האדם ועל הבהמה לשׁחין פרח אבעבעת בכל ארץ מצרים׃
Exodus 9:10 ויקחו את פיח הכבשׁן ויעמדו לפני פרעה ויזרק אתו משׁה השׁמימה ויהי שׁחין אבעבעת פרח באדם ובבהמה׃
Exodus 9:11 ולא יכלו החרטמים לעמד לפני משׁה מפני השׁחין כי היה השׁחין בחרטמם ובכל מצרים׃
Exodus 9:12 ויחזק יהוה את לב פרעה ולא שׁמע אלהם כאשׁר דבר יהוה אל משׁה׃
Exodus 9:13 ויאמר יהוה אל משׁה השׁכם בבקר והתיצב לפני פרעה ואמרת אליו כה אמר יהוה אלהי העברים שׁלח את עמי ויעבדני׃
Exodus 9:14 כי בפעם הזאת אני שׁלח את כל מגפתי אל לבך ובעבדיך ובעמך בעבור תדע כי אין כמני בכל הארץ׃
Exodus 9:15 כי עתה שׁלחתי את ידי ואך אותך ואת עמך בדבר ותכחד מן הארץ׃
Exodus 9:16 ואולם בעבור זאת העמדתיך בעבור הראתך את כחי ולמען ספר שׁמי בכל הארץ׃
Exodus 9:17 עודך מסתולל בעמי לבלתי שׁלחם׃
Exodus 9:18 הנני ממטיר כעת מחר ברד כבד מאד אשׁר לא היה כמהו במצרים למן היום הוסדה ועד עתה׃
Exodus 9:19 ועתה שׁלח העז את מקנך ואת כל אשׁר לך בשׂדה כל האדם והבהמה אשׁר ימצא בשׂדה ולא יאסף הביתה וירד עלהם הברד ומתו׃
Exodus 9:20 הירא את דבר יהוה מעבדי פרעה הניס את עבדיו ואת מקנהו אל הבתים׃
Exodus 9:21 ואשׁר לא שׂם לבו אל דבר יהוה ויעזב את עבדיו ואת מקנהו בשׂדה׃
Exodus 9:22 ויאמר יהוה אל משׁה נטה את ידך על השׁמים ויהי ברד בכל ארץ מצרים על האדם ועל הבהמה ועל כל עשׂב השׂדה בארץ מצרים׃
Exodus 9:23 ויט משׁה את מטהו על השׁמים ויהוה נתן קלת וברד ותהלך אשׁ ארצה וימטר יהוה ברד על ארץ מצרים׃
Exodus 9:24 ויהי ברד ואשׁ מתלקחת בתוך הברד כבד מאד אשׁר לא היה כמהו בכל ארץ מצרים מאז היתה לגוי׃
Exodus 9:25 ויך הברד בכל ארץ מצרים את כל אשׁר בשׂדה מאדם ועד בהמה ואת כל עשׂב השׂדה הכה הברד ואת כל עץ השׂדה שׁבר׃
Exodus 9:26 רק בארץ גשׁן אשׁר שׁם בני ישׂראל לא היה ברד׃
Exodus 9:27 וישׁלח פרעה ויקרא למשׁה ולאהרן ויאמר אלהם חטאתי הפעם יהוה הצדיק ואני ועמי הרשׁעים׃
Exodus 9:28 העתירו אל יהוה ורב מהית קלת אלהים וברד ואשׁלחה אתכם ולא תספון לעמד׃
Exodus 9:29 ויאמר אליו משׁה כצאתי את העיר אפרשׂ את כפי אל יהוה הקלות יחדלון והברד לא יהיה עוד למען תדע כי ליהוה הארץ׃
Exodus 9:30 ואתה ועבדיך ידעתי כי טרם תיראון מפני יהוה אלהים׃
Exodus 9:31 והפשׁתה והשׂערה נכתה כי השׂערה אביב והפשׁתה גבעל׃
Exodus 9:32 והחטה והכסמת לא נכו כי אפילת הנה׃
Exodus 9:33 ויצא משׁה מעם פרעה את העיר ויפרשׂ כפיו אל יהוה ויחדלו הקלות והברד ומטר לא נתך ארצה׃
Exodus 9:34 וירא פרעה כי חדל המטר והברד והקלת ויסף לחטא ויכבד לבו הוא ועבדיו׃
Exodus 9:35 ויחזק לב פרעה ולא שׁלח את בני ישׂראל כאשׁר דבר יהוה ביד משׁה׃
Exodus 10:1 ויאמר יהוה אל משׁה בא אל פרעה כי אני הכבדתי את לבו ואת לב עבדיו למען שׁתי אתתי אלה בקרבו׃
Exodus 10:2 ולמען תספר באזני בנך ובן בנך את אשׁר התעללתי במצרים ואת אתתי אשׁר שׂמתי בם וידעתם כי אני יהוה׃
Exodus 10:3 ויבא משׁה ואהרן אל פרעה ויאמרו אליו כה אמר יהוה אלהי העברים עד מתי מאנת לענת מפני שׁלח עמי ויעבדני׃
Exodus 10:4 כי אם מאן אתה לשׁלח את עמי הנני מביא מחר ארבה בגבלך׃
Exodus 10:5 וכסה את עין הארץ ולא יוכל לראת את הארץ ואכל את יתר הפלטה הנשׁארת לכם מן הברד ואכל את כל העץ הצמח לכם מן השׂדה׃
Exodus 10:6 ומלאו בתיך ובתי כל עבדיך ובתי כל מצרים אשׁר לא ראו אבתיך ואבות אבתיך מיום היותם על האדמה עד היום הזה ויפן ויצא מעם פרעה׃
Exodus 10:7 ויאמרו עבדי פרעה אליו עד מתי יהיה זה לנו למוקשׁ שׁלח את האנשׁים ויעבדו את יהוה אלהיהם הטרם תדע כי אבדה מצרים׃
Exodus 10:8 ויושׁב את משׁה ואת אהרן אל פרעה ויאמר אלהם לכו עבדו את יהוה אלהיכם מי ומי ההלכים׃
Exodus 10:9 ויאמר משׁה בנערינו ובזקנינו נלך בבנינו ובבנותנו בצאננו ובבקרנו נלך כי חג יהוה׃
Exodus 10:10 ויאמר אלהם יהי כן יהוה עמכם כאשׁר אשׁלח אתכם ואת טפכם ראו כי רעה נגד פניכם׃
Exodus 10:11 לא כן לכו נא הגברים ועבדו את יהוה כי אתה אתם מבקשׁים ויגרשׁ אתם מאת פני פרעה׃
Exodus 10:12 ויאמר יהוה אל משׁה נטה ידך על ארץ מצרים בארבה ויעל על ארץ מצרים ויאכל את כל עשׂב הארץ את כל אשׁר השׁאיר הברד׃
Exodus 10:13 ויט משׁה את מטהו על ארץ מצרים ויהוה נהג רוח קדים בארץ כל היום ההוא וכל הלילה הבקר היה ורוח הקדים נשׂא את הארבה׃
Exodus 10:14 ויעל הארבה על כל ארץ מצרים וינח בכל גבול מצרים כבד מאד לפניו לא היה כן ארבה כמהו ואחריו לא יהיה כן׃
Exodus 10:15 ויכס את עין כל הארץ ותחשׁך הארץ ויאכל את כל עשׂב הארץ ואת כל פרי העץ אשׁר הותיר הברד ולא נותר כל ירק בעץ ובעשׂב השׂדה בכל ארץ מצרים׃
Exodus 10:16 וימהר פרעה לקרא למשׁה ולאהרן ויאמר חטאתי ליהוה אלהיכם׃
Exodus 10:17 ועתה שׂא נא חטאתי אך הפעם והעתירו ליהוה אלהיכם ויסר מעלי רק את המות הזה׃
Exodus 10:18 ויצא מעם פרעה ויעתר אל יהוה׃
Exodus 10:19 ויהפך יהוה רוח ים חזק מאד וישׂא את הארבה ויתקעהו ימה סוף לא נשׁאר ארבה אחד בכל גבול מצרים׃
Exodus 10:20 ויחזק יהוה את לב פרעה ולא שׁלח את בני ישׂראל׃
Exodus 10:21 ויאמר יהוה אל משׁה נטה ידך על השׁמים ויהי חשׁך על ארץ מצרים וימשׁ חשׁך׃
Exodus 10:22 ויט משׁה את ידו על השׁמים ויהי חשׁך אפלה בכל ארץ מצרים שׁלשׁת ימים׃
Exodus 10:23 לא ראו אישׁ את אחיו ולא קמו אישׁ מתחתיו שׁלשׁת ימים ולכל בני ישׂראל היה אור במושׁבתם׃
Exodus 10:24 ויקרא פרעה אל משׁה ויאמר לכו עבדו את יהוה רק צאנכם ובקרכם יצג גם טפכם ילך עמכם׃
Exodus 10:25 ויאמר משׁה גם אתה תתן בידנו זבחים ועלת ועשׂינו ליהוה אלהינו׃
Exodus 10:26 וגם מקננו ילך עמנו לא תשׁאר פרסה כי ממנו נקח לעבד את יהוה אלהינו ואנחנו לא נדע מה נעבד את יהוה עד באנו שׁמה׃
Exodus 10:27 ויחזק יהוה את לב פרעה ולא אבה לשׁלחם׃
Exodus 10:28 ויאמר לו פרעה לך מעלי השׁמר לך אל תסף ראות פני כי ביום ראתך פני תמות׃
Exodus 10:29 ויאמר משׁה כן דברת לא אסף עוד ראות פניך׃
Exodus 11:1 ויאמר יהוה אל משׁה עוד נגע אחד אביא על פרעה ועל מצרים אחרי כן ישׁלח אתכם מזה כשׁלחו כלה גרשׁ יגרשׁ אתכם מזה׃
Exodus 11:2 דבר נא באזני העם וישׁאלו אישׁ מאת רעהו ואשׁה מאת רעותה כלי כסף וכלי זהב׃
Exodus 11:3 ויתן יהוה את חן העם בעיני מצרים גם האישׁ משׁה גדול מאד בארץ מצרים בעיני עבדי פרעה ובעיני העם׃
Exodus 11:4 ויאמר משׁה כה אמר יהוה כחצת הלילה אני יוצא בתוך מצרים׃
Exodus 11:5 ומת כל בכור בארץ מצרים מבכור פרעה הישׁב על כסאו עד בכור השׁפחה אשׁר אחר הרחים וכל בכור בהמה׃
Exodus 11:6 והיתה צעקה גדלה בכל ארץ מצרים אשׁר כמהו לא נהיתה וכמהו לא תסף׃
Exodus 11:7 ולכל בני ישׂראל לא יחרץ כלב לשׁנו למאישׁ ועד בהמה למען תדעון אשׁר יפלה יהוה בין מצרים ובין ישׂראל׃
Exodus 11:8 וירדו כל עבדיך אלה אלי והשׁתחוו לי לאמר צא אתה וכל העם אשׁר ברגליך ואחרי כן אצא ויצא מעם פרעה בחרי אף׃
Exodus 11:9 ויאמר יהוה אל משׁה לא ישׁמע אליכם פרעה למען רבות מופתי בארץ מצרים׃
Exodus 11:10 ומשׁה ואהרן עשׂו את כל המפתים האלה לפני פרעה ויחזק יהוה את לב פרעה ולא שׁלח את בני ישׂראל מארצו׃
Exodus 12:1 ויאמר יהוה אל משׁה ואל אהרן בארץ מצרים לאמר׃
Exodus 12:2 החדשׁ הזה לכם ראשׁ חדשׁים ראשׁון הוא לכם לחדשׁי השׁנה׃
Exodus 12:3 דברו אל כל עדת ישׂראל לאמר בעשׂר לחדשׁ הזה ויקחו להם אישׁ שׂה לבית אבת שׂה לבית׃
Exodus 12:4 ואם ימעט הבית מהיות משׂה ולקח הוא ושׁכנו הקרב אל ביתו במכסת נפשׁת אישׁ לפי אכלו תכסו על השׂה׃
Exodus 12:5 שׂה תמים זכר בן שׁנה יהיה לכם מן הכבשׂים ומן העזים תקחו׃
Exodus 12:6 והיה לכם למשׁמרת עד ארבעה עשׂר יום לחדשׁ הזה ושׁחטו אתו כל קהל עדת ישׂראל בין הערבים׃
Exodus 12:7 ולקחו מן הדם ונתנו על שׁתי המזוזת ועל המשׁקוף על הבתים אשׁר יאכלו אתו׃
Exodus 12:8 ואכלו את הבשׂר בלילה הזה צלי אשׁ ומצות על מררים יאכלהו׃
Exodus 12:9 אל תאכלו ממנו נא ובשׁל מבשׁל במים כי אם צלי אשׁ ראשׁו על כרעיו ועל קרבו׃
Exodus 12:10 ולא תותירו ממנו עד בקר והנתר ממנו עד בקר באשׁ תשׂרפו׃
Exodus 12:11 וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא ליהוה׃
Exodus 12:12 ועברתי בארץ מצרים בלילה הזה והכיתי כל בכור בארץ מצרים מאדם ועד בהמה ובכל אלהי מצרים אעשׂה שׁפטים אני יהוה׃
Exodus 12:13 והיה הדם לכם לאת על הבתים אשׁר אתם שׁם וראיתי את הדם ופסחתי עלכם ולא יהיה בכם נגף למשׁחית בהכתי בארץ מצרים׃
Exodus 12:14 והיה היום הזה לכם לזכרון וחגתם אתו חג ליהוה לדרתיכם חקת עולם תחגהו׃
Exodus 12:15 שׁבעת ימים מצות תאכלו אך ביום הראשׁון תשׁביתו שׂאר מבתיכם כי כל אכל חמץ ונכרתה הנפשׁ ההוא מישׂראל מיום הראשׁן עד יום השׁבעי׃
Exodus 12:16 וביום הראשׁון מקרא קדשׁ וביום השׁביעי מקרא קדשׁ יהיה לכם כל מלאכה לא יעשׂה בהם אך אשׁר יאכל לכל נפשׁ הוא לבדו יעשׂה׃
Exodus 12:17 ושׁמרתם את המצות כי בעצם היום הזה הוצאתי את צבאותיכם מארץ מצרים ושׁמרתם את היום הזה לדרתיכם חקת עולם׃
Exodus 12:18 בראשׁן בארבעה עשׂר יום לחדשׁ בערב תאכלו מצת עד יום האחד ועשׂרים לחדשׁ בערב׃
Exodus 12:19 שׁבעת ימים שׂאר לא ימצא בבתיכם כי כל אכל מחמצת ונכרתה הנפשׁ ההוא מעדת ישׂראל בגר ובאזרח הארץ׃
Exodus 12:20 כל מחמצת לא תאכלו בכל מושׁבתיכם תאכלו מצות׃
Exodus 12:21 ויקרא משׁה לכל זקני ישׂראל ויאמר אלהם משׁכו וקחו לכם צאן למשׁפחתיכם ושׁחטו הפסח׃
Exodus 12:22 ולקחתם אגדת אזוב וטבלתם בדם אשׁר בסף והגעתם אל המשׁקוף ואל שׁתי המזוזת מן הדם אשׁר בסף ואתם לא תצאו אישׁ מפתח ביתו עד בקר׃
Exodus 12:23 ועבר יהוה לנגף את מצרים וראה את הדם על המשׁקוף ועל שׁתי המזוזת ופסח יהוה על הפתח ולא יתן המשׁחית לבא אל בתיכם לנגף׃
Exodus 12:24 ושׁמרתם את הדבר הזה לחק לך ולבניך עד עולם׃
Exodus 12:25 והיה כי תבאו אל הארץ אשׁר יתן יהוה לכם כאשׁר דבר ושׁמרתם את העבדה הזאת׃
Exodus 12:26 והיה כי יאמרו אליכם בניכם מה העבדה הזאת׃
Exodus 12:27 ואמרתם זבח פסח הוא ליהוה אשׁר פסח על בתי בני ישׂראל במצרים בנגפו את מצרים ואת בתינו הציל ויקד העם וישׁתחוו׃
Exodus 12:28 וילכו ויעשׂו בני ישׂראל כאשׁר צוה יהוה את משׁה ואהרן כן עשׂו׃
Exodus 12:29 ויהי בחצי הלילה ויהוה הכה כל בכור בארץ מצרים מבכר פרעה הישׁב על כסאו עד בכור השׁבי אשׁר בבית הבור וכל בכור בהמה׃
Exodus 12:30 ויקם פרעה לילה הוא וכל עבדיו וכל מצרים ותהי צעקה גדלה במצרים כי אין בית אשׁר אין שׁם מת׃
Exodus 12:31 ויקרא למשׁה ולאהרן לילה ויאמר קומו צאו מתוך עמי גם אתם גם בני ישׂראל ולכו עבדו את יהוה כדברכם׃
Exodus 12:32 גם צאנכם גם בקרכם קחו כאשׁר דברתם ולכו וברכתם גם אתי׃
Exodus 12:33 ותחזק מצרים על העם למהר לשׁלחם מן הארץ כי אמרו כלנו מתים׃
Exodus 12:34 וישׂא העם את בצקו טרם יחמץ משׁארתם צררת בשׂמלתם על שׁכמם׃
Exodus 12:35 ובני ישׂראל עשׂו כדבר משׁה וישׁאלו ממצרים כלי כסף וכלי זהב ושׂמלת׃
Exodus 12:36 ויהוה נתן את חן העם בעיני מצרים וישׁאלום וינצלו את מצרים׃
Exodus 12:37 ויסעו בני ישׂראל מרעמסס סכתה כשׁשׁ מאות אלף רגלי הגברים לבד מטף׃
Exodus 12:38 וגם ערב רב עלה אתם וצאן ובקר מקנה כבד מאד׃
Exodus 12:39 ויאפו את הבצק אשׁר הוציאו ממצרים עגת מצות כי לא חמץ כי גרשׁו ממצרים ולא יכלו להתמהמה וגם צדה לא עשׂו׃
Exodus 12:40 ומושׁב בני ישׂראל אשׁר ישׁבו במצרים שׁלשׁים שׁנה וארבע מאות שׁנה׃
Exodus 12:41 ויהי מקץ שׁלשׁים שׁנה וארבע מאות שׁנה ויהי בעצם היום הזה יצאו כל צבאות יהוה מארץ מצרים׃
Exodus 12:42 ליל שׁמרים הוא ליהוה להוציאם מארץ מצרים הוא הלילה הזה ליהוה שׁמרים לכל בני ישׂראל לדרתם׃
Exodus 12:43 ויאמר יהוה אל משׁה ואהרן זאת חקת הפסח כל בן נכר לא יאכל׃
Exodus 12:44 וכל עבד אישׁ מקנת כסף ומלתה אתו אז יאכל׃
Exodus 12:45 תושׁב ושׂכיר לא יאכל׃
Exodus 12:46 בבית אחד יאכל לא תוציא מן הבית מן הבשׂר חוצה ועצם לא תשׁברו׃
Exodus 12:47 כל עדת ישׂראל יעשׂו אתו׃
Exodus 12:48 וכי יגור אתך גר ועשׂה פסח ליהוה המול לו כל זכר ואז יקרב לעשׂתו והיה כאזרח הארץ וכל ערל לא יאכל׃
Exodus 12:49 תורה אחת יהיה לאזרח ולגר הגר בתוככם׃
Exodus 12:50 ויעשׂו כל בני ישׂראל כאשׁר צוה יהוה את משׁה ואת אהרן כן עשׂו׃
Exodus 12:51 ויהי בעצם היום הזה הוציא יהוה את בני ישׂראל מארץ מצרים על צבאתם׃
Exodus 13:1 וידבר יהוה אל משׁה לאמר׃
Exodus 13:2 קדשׁ לי כל בכור פטר כל רחם בבני ישׂראל באדם ובבהמה לי הוא׃
Exodus 13:3 ויאמר משׁה אל העם זכור את היום הזה אשׁר יצאתם ממצרים מבית עבדים כי בחזק יד הוציא יהוה אתכם מזה ולא יאכל חמץ׃
Exodus 13:4 היום אתם יצאים בחדשׁ האביב׃
Exodus 13:5 והיה כי יביאך יהוה אל ארץ הכנעני והחתי והאמרי והחוי והיבוסי אשׁר נשׁבע לאבתיך לתת לך ארץ זבת חלב ודבשׁ ועבדת את העבדה הזאת בחדשׁ הזה׃
Exodus 13:6 שׁבעת ימים תאכל מצת וביום השׁביעי חג ליהוה׃
Exodus 13:7 מצות יאכל את שׁבעת הימים ולא יראה לך חמץ ולא יראה לך שׂאר בכל גבלך׃
Exodus 13:8 והגדת לבנך ביום ההוא לאמר בעבור זה עשׂה יהוה לי בצאתי ממצרים׃
Exodus 13:9 והיה לך לאות על ידך ולזכרון בין עיניך למען תהיה תורת יהוה בפיך כי ביד חזקה הוצאך יהוה ממצרים׃
Exodus 13:10 ושׁמרת את החקה הזאת למועדה מימים ימימה׃
Exodus 13:11 והיה כי יבאך יהוה אל ארץ הכנעני כאשׁר נשׁבע לך ולאבתיך ונתנה׃
Exodus 13:12 והעברת כל פטר רחם ליהוה וכל פטר שׁגר בהמה אשׁר יהיה לך הזכרים ליהוה׃
Exodus 13:13 וכל פטר חמר תפדה בשׂה ואם לא תפדה וערפתו וכל בכור אדם בבניך תפדה׃
Exodus 13:14 והיה כי ישׁאלך בנך מחר לאמר מה זאת ואמרת אליו בחזק יד הוציאנו יהוה ממצרים מבית עבדים׃
Exodus 13:15 ויהי כי הקשׁה פרעה לשׁלחנו ויהרג יהוה כל בכור בארץ מצרים מבכר אדם ועד בכור בהמה על כן אני זבח ליהוה כל פטר רחם הזכרים וכל בכור בני אפדה׃
Exodus 13:16 והיה לאות על ידכה ולטוטפת בין עיניך כי בחזק יד הוציאנו יהוה ממצרים׃
Exodus 13:17 ויהי בשׁלח פרעה את העם ולא נחם אלהים דרך ארץ פלשׁתים כי קרוב הוא כי אמר אלהים פן ינחם העם בראתם מלחמה ושׁבו מצרימה׃
Exodus 13:18 ויסב אלהים את העם דרך המדבר ים סוף וחמשׁים עלו בני ישׂראל מארץ מצרים׃
Exodus 13:19 ויקח משׁה את עצמות יוסף עמו כי השׁבע השׁביע את בני ישׂראל לאמר פקד יפקד אלהים אתכם והעליתם את עצמתי מזה אתכם׃
Exodus 13:20 ויסעו מסכת ויחנו באתם בקצה המדבר׃
Exodus 13:21 ויהוה הלך לפניהם יומם בעמוד ענן לנחתם הדרך ולילה בעמוד אשׁ להאיר להם ללכת יומם ולילה׃
Exodus 13:22 לא ימישׁ עמוד הענן יומם ועמוד האשׁ לילה לפני העם׃
Exodus 14:1 וידבר יהוה אל משׁה לאמר׃
Exodus 14:2 דבר אל בני ישׂראל וישׁבו ויחנו לפני פי החירת בין מגדל ובין הים לפני בעל צפן נכחו תחנו על הים׃
Exodus 14:3 ואמר פרעה לבני ישׂראל נבכים הם בארץ סגר עליהם המדבר׃
Exodus 14:4 וחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני יהוה ויעשׂו כן׃
Exodus 14:5 ויגד למלך מצרים כי ברח העם ויהפך לבב פרעה ועבדיו אל העם ויאמרו מה זאת עשׂינו כי שׁלחנו את ישׂראל מעבדנו׃
Exodus 14:6 ויאסר את רכבו ואת עמו לקח עמו׃
Exodus 14:7 ויקח שׁשׁ מאות רכב בחור וכל רכב מצרים ושׁלשׁם על כלו׃
Exodus 14:8 ויחזק יהוה את לב פרעה מלך מצרים וירדף אחרי בני ישׂראל ובני ישׂראל יצאים ביד רמה׃
Exodus 14:9 וירדפו מצרים אחריהם וישׂיגו אותם חנים על הים כל סוס רכב פרעה ופרשׁיו וחילו על פי החירת לפני בעל צפן׃
Exodus 14:10 ופרעה הקריב וישׂאו בני ישׂראל את עיניהם והנה מצרים נסע אחריהם וייראו מאד ויצעקו בני ישׂראל אל יהוה׃
Exodus 14:11 ויאמרו אל משׁה המבלי אין קברים במצרים לקחתנו למות במדבר מה זאת עשׂית לנו להוציאנו ממצרים׃
Exodus 14:12 הלא זה הדבר אשׁר דברנו אליך במצרים לאמר חדל ממנו ונעבדה את מצרים כי טוב לנו עבד את מצרים ממתנו במדבר׃
Exodus 14:13 ויאמר משׁה אל העם אל תיראו התיצבו וראו את ישׁועת יהוה אשׁר יעשׂה לכם היום כי אשׁר ראיתם את מצרים היום לא תספו לראתם עוד עד עולם׃
Exodus 14:14 יהוה ילחם לכם ואתם תחרשׁון׃
Exodus 14:15 ויאמר יהוה אל משׁה מה תצעק אלי דבר אל בני ישׂראל ויסעו׃
Exodus 14:16 ואתה הרם את מטך ונטה את ידך על הים ובקעהו ויבאו בני ישׂראל בתוך הים ביבשׁה׃
Exodus 14:17 ואני הנני מחזק את לב מצרים ויבאו אחריהם ואכבדה בפרעה ובכל חילו ברכבו ובפרשׁיו׃
Exodus 14:18 וידעו מצרים כי אני יהוה בהכבדי בפרעה ברכבו ובפרשׁיו׃
Exodus 14:19 ויסע מלאך האלהים ההלך לפני מחנה ישׂראל וילך מאחריהם ויסע עמוד הענן מפניהם ויעמד מאחריהם׃
Exodus 14:20 ויבא בין מחנה מצרים ובין מחנה ישׂראל ויהי הענן והחשׁך ויאר את הלילה ולא קרב זה אל זה כל הלילה׃
Exodus 14:21 ויט משׁה את ידו על הים ויולך יהוה את הים ברוח קדים עזה כל הלילה וישׂם את הים לחרבה ויבקעו המים׃
Exodus 14:22 ויבאו בני ישׂראל בתוך הים ביבשׁה והמים להם חומה מימינם ומשׂמאלם׃
Exodus 14:23 וירדפו מצרים ויבאו אחריהם כל סוס פרעה רכבו ופרשׁיו אל תוך הים׃
Exodus 14:24 ויהי באשׁמרת הבקר וישׁקף יהוה אל מחנה מצרים בעמוד אשׁ וענן ויהם את מחנה מצרים׃
Exodus 14:25 ויסר את אפן מרכבתיו וינהגהו בכבדת ויאמר מצרים אנוסה מפני ישׂראל כי יהוה נלחם להם במצרים׃
Exodus 14:26 ויאמר יהוה אל משׁה נטה את ידך על הים וישׁבו המים על מצרים על רכבו ועל פרשׁיו׃
Exodus 14:27 ויט משׁה את ידו על הים וישׁב הים לפנות בקר לאיתנו ומצרים נסים לקראתו וינער יהוה את מצרים בתוך הים׃
Exodus 14:28 וישׁבו המים ויכסו את הרכב ואת הפרשׁים לכל חיל פרעה הבאים אחריהם בים לא נשׁאר בהם עד אחד׃
Exodus 14:29 ובני ישׂראל הלכו ביבשׁה בתוך הים והמים להם חמה מימינם ומשׂמאלם׃
Exodus 14:30 ויושׁע יהוה ביום ההוא את ישׂראל מיד מצרים וירא ישׂראל את מצרים מת על שׂפת הים׃
Exodus 14:31 וירא ישׂראל את היד הגדלה אשׁר עשׂה יהוה במצרים וייראו העם את יהוה ויאמינו ביהוה ובמשׁה עבדו׃
Exodus 15:1 אז ישׁיר משׁה ובני ישׂראל את השׁירה הזאת ליהוה ויאמרו לאמר אשׁירה ליהוה כי גאה גאה סוס ורכבו רמה בים׃
Exodus 15:2 עזי וזמרת יה ויהי לי לישׁועה זה אלי ואנוהו אלהי אבי וארממנהו׃
Exodus 15:3 יהוה אישׁ מלחמה יהוה שׁמו׃
Exodus 15:4 מרכבת פרעה וחילו ירה בים ומבחר שׁלשׁיו טבעו בים סוף׃
Exodus 15:5 תהמת יכסימו ירדו במצולת כמו אבן׃
Exodus 15:6 ימינך יהוה נאדרי בכח ימינך יהוה תרעץ אויב׃
Exodus 15:7 וברב גאונך תהרס קמיך תשׁלח חרנך יאכלמו כקשׁ׃
Exodus 15:8 וברוח אפיך נערמו מים נצבו כמו נד נזלים קפאו תהמת בלב ים׃
Exodus 15:9 אמר אויב ארדף אשׂיג אחלק שׁלל תמלאמו נפשׁי אריק חרבי תורישׁמו ידי׃
Exodus 15:10 נשׁפת ברוחך כסמו ים צללו כעופרת במים אדירים׃
Exodus 15:11 מי כמכה באלם יהוה מי כמכה נאדר בקדשׁ נורא תהלת עשׂה פלא׃
Exodus 15:12 נטית ימינך תבלעמו ארץ׃
Exodus 15:13 נחית בחסדך עם זו גאלת נהלת בעזך אל נוה קדשׁך׃
Exodus 15:14 שׁמעו עמים ירגזון חיל אחז ישׁבי פלשׁת׃
Exodus 15:15 אז נבהלו אלופי אדום אילי מואב יאחזמו רעד נמגו כל ישׁבי כנען׃
Exodus 15:16 תפל עליהם אימתה ופחד בגדל זרועך ידמו כאבן עד יעבר עמך יהוה עד יעבר עם זו קנית׃
Exodus 15:17 תבאמו ותטעמו בהר נחלתך מכון לשׁבתך פעלת יהוה מקדשׁ אדני כוננו ידיך׃
Exodus 15:18 יהוה ימלך לעלם ועד׃
Exodus 15:19 כי בא סוס פרעה ברכבו ובפרשׁיו בים וישׁב יהוה עלהם את מי הים ובני ישׂראל הלכו ביבשׁה בתוך הים׃
Exodus 15:20 ותקח מרים הנביאה אחות אהרן את התף בידה ותצאן כל הנשׁים אחריה בתפים ובמחלת׃
Exodus 15:21 ותען להם מרים שׁירו ליהוה כי גאה גאה סוס ורכבו רמה בים׃
Exodus 15:22 ויסע משׁה את ישׂראל מים סוף ויצאו אל מדבר שׁור וילכו שׁלשׁת ימים במדבר ולא מצאו מים׃
Exodus 15:23 ויבאו מרתה ולא יכלו לשׁתת מים ממרה כי מרים הם על כן קרא שׁמה מרה׃
Exodus 15:24 וילנו העם על משׁה לאמר מה נשׁתה׃
Exodus 15:25 ויצעק אל יהוה ויורהו יהוה עץ וישׁלך אל המים וימתקו המים שׁם שׂם לו חק ומשׁפט ושׁם נסהו׃
Exodus 15:26 ויאמר אם שׁמוע תשׁמע לקול יהוה אלהיך והישׁר בעיניו תעשׂה והאזנת למצותיו ושׁמרת כל חקיו כל המחלה אשׁר שׂמתי במצרים לא אשׂים עליך כי אני יהוה רפאך׃
Exodus 15:27 ויבאו אילמה ושׁם שׁתים עשׂרה עינת מים ושׁבעים תמרים ויחנו שׁם על המים׃
Exodus 16:1 ויסעו מאילם ויבאו כל עדת בני ישׂראל אל מדבר סין אשׁר בין אילם ובין סיני בחמשׁה עשׂר יום לחדשׁ השׁני לצאתם מארץ מצרים׃
Exodus 16:2 וילינו כל עדת בני ישׂראל על משׁה ועל אהרן במדבר׃
Exodus 16:3 ויאמרו אלהם בני ישׂראל מי יתן מותנו ביד יהוה בארץ מצרים בשׁבתנו על סיר הבשׂר באכלנו לחם לשׂבע כי הוצאתם אתנו אל המדבר הזה להמית את כל הקהל הזה ברעב׃
Exodus 16:4 ויאמר יהוה אל משׁה הנני ממטיר לכם לחם מן השׁמים ויצא העם ולקטו דבר יום ביומו למען אנסנו הילך בתורתי אם לא׃
Exodus 16:5 והיה ביום השׁשׁי והכינו את אשׁר יביאו והיה משׁנה על אשׁר ילקטו יום יום׃
Exodus 16:6 ויאמר משׁה ואהרן אל כל בני ישׂראל ערב וידעתם כי יהוה הוציא אתכם מארץ מצרים׃
Exodus 16:7 ובקר וראיתם את כבוד יהוה בשׁמעו את תלנתיכם על יהוה ונחנו מה כי תלונו עלינו׃
Exodus 16:8 ויאמר משׁה בתת יהוה לכם בערב בשׂר לאכל ולחם בבקר לשׂבע בשׁמע יהוה את תלנתיכם אשׁר אתם מלינם עליו ונחנו מה לא עלינו תלנתיכם כי על יהוה׃
Exodus 16:9 ויאמר משׁה אל אהרן אמר אל כל עדת בני ישׂראל קרבו לפני יהוה כי שׁמע את תלנתיכם׃
Exodus 16:10 ויהי כדבר אהרן אל כל עדת בני ישׂראל ויפנו אל המדבר והנה כבוד יהוה נראה בענן׃
Exodus 16:11 וידבר יהוה אל משׁה לאמר׃
Exodus 16:12 שׁמעתי את תלונת בני ישׂראל דבר אלהם לאמר בין הערבים תאכלו בשׂר ובבקר תשׂבעו לחם וידעתם כי אני יהוה אלהיכם׃
Exodus 16:13 ויהי בערב ותעל השׂלו ותכס את המחנה ובבקר היתה שׁכבת הטל סביב למחנה׃
Exodus 16:14 ותעל שׁכבת הטל והנה על פני המדבר דק מחספס דק ככפר על הארץ׃
Exodus 16:15 ויראו בני ישׂראל ויאמרו אישׁ אל אחיו מן הוא כי לא ידעו מה הוא ויאמר משׁה אלהם הוא הלחם אשׁר נתן יהוה לכם לאכלה׃
Exodus 16:16 זה הדבר אשׁר צוה יהוה לקטו ממנו אישׁ לפי אכלו עמר לגלגלת מספר נפשׁתיכם אישׁ לאשׁר באהלו תקחו׃
Exodus 16:17 ויעשׂו כן בני ישׂראל וילקטו המרבה והממעיט׃
Exodus 16:18 וימדו בעמר ולא העדיף המרבה והממעיט לא החסיר אישׁ לפי אכלו לקטו׃
Exodus 16:19 ויאמר משׁה אלהם אישׁ אל יותר ממנו עד בקר׃
Exodus 16:20 ולא שׁמעו אל משׁה ויותרו אנשׁים ממנו עד בקר וירם תולעים ויבאשׁ ויקצף עלהם משׁה׃
Exodus 16:21 וילקטו אתו בבקר בבקר אישׁ כפי אכלו וחם השׁמשׁ ונמס׃
Exodus 16:22 ויהי ביום השׁשׁי לקטו לחם משׁנה שׁני העמר לאחד ויבאו כל נשׂיאי העדה ויגידו למשׁה׃
Exodus 16:23 ויאמר אלהם הוא אשׁר דבר יהוה שׁבתון שׁבת קדשׁ ליהוה מחר את אשׁר תאפו אפו ואת אשׁר תבשׁלו בשׁלו ואת כל העדף הניחו לכם למשׁמרת עד הבקר׃
Exodus 16:24 ויניחו אתו עד הבקר כאשׁר צוה משׁה ולא הבאישׁ ורמה לא היתה׃
Exodus 16:25 ויאמר משׁה אכלהו היום כי שׁבת היום ליהוה היום לא תמצאהו בשׂדה׃
Exodus 16:26 שׁשׁת ימים תלקטהו וביום השׁביעי שׁבת לא יהיה׃
Exodus 16:27 ויהי ביום השׁביעי יצאו מן העם ללקט ולא מצאו׃
Exodus 16:28 ויאמר יהוה אל משׁה עד אנה מאנתם לשׁמר מצותי ותורתי׃
Exodus 16:29 ראו כי יהוה נתן לכם השׁבת על כן הוא נתן לכם ביום השׁשׁי לחם יומים שׁבו אישׁ תחתיו אל יצא אישׁ ממקמו ביום השׁביעי׃
Exodus 16:30 וישׁבתו העם ביום השׁבעי׃
Exodus 16:31 ויקראו בית ישׂראל את שׁמו מן והוא כזרע גד לבן וטעמו כצפיחת בדבשׁ׃
Exodus 16:32 ויאמר משׁה זה הדבר אשׁר צוה יהוה מלא העמר ממנו למשׁמרת לדרתיכם למען יראו את הלחם אשׁר האכלתי אתכם במדבר בהוציאי אתכם מארץ מצרים׃
Exodus 16:33 ויאמר משׁה אל אהרן קח צנצנת אחת ותן שׁמה מלא העמר מן והנח אתו לפני יהוה למשׁמרת לדרתיכם׃
Exodus 16:34 כאשׁר צוה יהוה אל משׁה ויניחהו אהרן לפני העדת למשׁמרת׃
Exodus 16:35 ובני ישׂראל אכלו את המן ארבעים שׁנה עד באם אל ארץ נושׁבת את המן אכלו עד באם אל קצה ארץ כנען׃
Exodus 16:36 והעמר עשׂרית האיפה הוא׃
Exodus 17:1 ויסעו כל עדת בני ישׂראל ממדבר סין למסעיהם על פי יהוה ויחנו ברפידים ואין מים לשׁתת העם׃
Exodus 17:2 וירב העם עם משׁה ויאמרו תנו לנו מים ונשׁתה ויאמר להם משׁה מה תריבון עמדי מה תנסון את יהוה׃
Exodus 17:3 ויצמא שׁם העם למים וילן העם על משׁה ויאמר למה זה העליתנו ממצרים להמית אתי ואת בני ואת מקני בצמא׃
Exodus 17:4 ויצעק משׁה אל יהוה לאמר מה אעשׂה לעם הזה עוד מעט וסקלני׃
Exodus 17:5 ויאמר יהוה אל משׁה עבר לפני העם וקח אתך מזקני ישׂראל ומטך אשׁר הכית בו את היאר קח בידך והלכת׃
Exodus 17:6 הנני עמד לפניך שׁם על הצור בחרב והכית בצור ויצאו ממנו מים ושׁתה העם ויעשׂ כן משׁה לעיני זקני ישׂראל׃
Exodus 17:7 ויקרא שׁם המקום מסה ומריבה על ריב בני ישׂראל ועל נסתם את יהוה לאמר הישׁ יהוה בקרבנו אם אין׃
Exodus 17:8 ויבא עמלק וילחם עם ישׂראל ברפידם׃
Exodus 17:9 ויאמר משׁה אל יהושׁע בחר לנו אנשׁים וצא הלחם בעמלק מחר אנכי נצב על ראשׁ הגבעה ומטה האלהים בידי׃
Exodus 17:10 ויעשׂ יהושׁע כאשׁר אמר לו משׁה להלחם בעמלק ומשׁה אהרן וחור עלו ראשׁ הגבעה׃
Exodus 17:11 והיה כאשׁר ירים משׁה ידו וגבר ישׂראל וכאשׁר יניח ידו וגבר עמלק׃
Exodus 17:12 וידי משׁה כבדים ויקחו אבן וישׂימו תחתיו וישׁב עליה ואהרן וחור תמכו בידיו מזה אחד ומזה אחד ויהי ידיו אמונה עד בא השׁמשׁ׃
Exodus 17:13 ויחלשׁ יהושׁע את עמלק ואת עמו לפי חרב׃
Exodus 17:14 ויאמר יהוה אל משׁה כתב זאת זכרון בספר ושׂים באזני יהושׁע כי מחה אמחה את זכר עמלק מתחת השׁמים׃
Exodus 17:15 ויבן משׁה מזבח ויקרא שׁמו יהוה נסי׃
Exodus 17:16 ויאמר כי יד על כס יה מלחמה ליהוה בעמלק מדר דר׃
Exodus 18:1 וישׁמע יתרו כהן מדין חתן משׁה את כל אשׁר עשׂה אלהים למשׁה ולישׂראל עמו כי הוציא יהוה את ישׂראל ממצרים׃
Exodus 18:2 ויקח יתרו חתן משׁה את צפרה אשׁת משׁה אחר שׁלוחיה׃
Exodus 18:3 ואת שׁני בניה אשׁר שׁם האחד גרשׁם כי אמר גר הייתי בארץ נכריה׃
Exodus 18:4 ושׁם האחד אליעזר כי אלהי אבי בעזרי ויצלני מחרב פרעה׃
Exodus 18:5 ויבא יתרו חתן משׁה ובניו ואשׁתו אל משׁה אל המדבר אשׁר הוא חנה שׁם הר האלהים׃
Exodus 18:6 ויאמר אל משׁה אני חתנך יתרו בא אליך ואשׁתך ושׁני בניה עמה׃
Exodus 18:7 ויצא משׁה לקראת חתנו וישׁתחו וישׁק לו וישׁאלו אישׁ לרעהו לשׁלום ויבאו האהלה׃
Exodus 18:8 ויספר משׁה לחתנו את כל אשׁר עשׂה יהוה לפרעה ולמצרים על אודת ישׂראל את כל התלאה אשׁר מצאתם בדרך ויצלם יהוה׃
Exodus 18:9 ויחד יתרו על כל הטובה אשׁר עשׂה יהוה לישׂראל אשׁר הצילו מיד מצרים׃
Exodus 18:10 ויאמר יתרו ברוך יהוה אשׁר הציל אתכם מיד מצרים ומיד פרעה אשׁר הציל את העם מתחת יד מצרים׃
Exodus 18:11 עתה ידעתי כי גדול יהוה מכל האלהים כי בדבר אשׁר זדו עליהם׃
Exodus 18:12 ויקח יתרו חתן משׁה עלה וזבחים לאלהים ויבא אהרן וכל זקני ישׂראל לאכל לחם עם חתן משׁה לפני האלהים׃
Exodus 18:13 ויהי ממחרת וישׁב משׁה לשׁפט את העם ויעמד העם על משׁה מן הבקר עד הערב׃
Exodus 18:14 וירא חתן משׁה את כל אשׁר הוא עשׂה לעם ויאמר מה הדבר הזה אשׁר אתה עשׂה לעם מדוע אתה יושׁב לבדך וכל העם נצב עליך מן בקר עד ערב׃
Exodus 18:15 ויאמר משׁה לחתנו כי יבא אלי העם לדרשׁ אלהים׃
Exodus 18:16 כי יהיה להם דבר בא אלי ושׁפטתי בין אישׁ ובין רעהו והודעתי את חקי האלהים ואת תורתיו׃
Exodus 18:17 ויאמר חתן משׁה אליו לא טוב הדבר אשׁר אתה עשׂה׃
Exodus 18:18 נבל תבל גם אתה גם העם הזה אשׁר עמך כי כבד ממך הדבר לא תוכל עשׂהו לבדך׃
Exodus 18:19 עתה שׁמע בקלי איעצך ויהי אלהים עמך היה אתה לעם מול האלהים והבאת אתה את הדברים אל האלהים׃
Exodus 18:20 והזהרתה אתהם את החקים ואת התורת והודעת להם את הדרך ילכו בה ואת המעשׂה אשׁר יעשׂון׃
Exodus 18:21 ואתה תחזה מכל העם אנשׁי חיל יראי אלהים אנשׁי אמת שׂנאי בצע ושׂמת עלהם שׂרי אלפים שׂרי מאות שׂרי חמשׁים ושׂרי עשׂרת׃
Exodus 18:22 ושׁפטו את העם בכל עת והיה כל הדבר הגדל יביאו אליך וכל הדבר הקטן ישׁפטו הם והקל מעליך ונשׂאו אתך׃
Exodus 18:23 אם את הדבר הזה תעשׂה וצוך אלהים ויכלת עמד וגם כל העם הזה על מקמו יבא בשׁלום׃
Exodus 18:24 וישׁמע משׁה לקול חתנו ויעשׂ כל אשׁר אמר׃
Exodus 18:25 ויבחר משׁה אנשׁי חיל מכל ישׂראל ויתן אתם ראשׁים על העם שׂרי אלפים שׂרי מאות שׂרי חמשׁים ושׂרי עשׂרת׃
Exodus 18:26 ושׁפטו את העם בכל עת את הדבר הקשׁה יביאון אל משׁה וכל הדבר הקטן ישׁפוטו הם׃
Exodus 18:27 וישׁלח משׁה את חתנו וילך לו אל ארצו׃
Exodus 19:1 בחדשׁ השׁלישׁי לצאת בני ישׂראל מארץ מצרים ביום הזה באו מדבר סיני׃
Exodus 19:2 ויסעו מרפידים ויבאו מדבר סיני ויחנו במדבר ויחן שׁם ישׂראל נגד ההר׃
Exodus 19:3 ומשׁה עלה אל האלהים ויקרא אליו יהוה מן ההר לאמר כה תאמר לבית יעקב ותגיד לבני ישׂראל׃
Exodus 19:4 אתם ראיתם אשׁר עשׂיתי למצרים ואשׂא אתכם על כנפי נשׁרים ואבא אתכם אלי׃
Exodus 19:5 ועתה אם שׁמוע תשׁמעו בקלי ושׁמרתם את בריתי והייתם לי סגלה מכל העמים כי לי כל הארץ׃
Exodus 19:6 ואתם תהיו לי ממלכת כהנים וגוי קדושׁ אלה הדברים אשׁר תדבר אל בני ישׂראל׃
Exodus 19:7 ויבא משׁה ויקרא לזקני העם וישׂם לפניהם את כל הדברים האלה אשׁר צוהו יהוה׃
Exodus 19:8 ויענו כל העם יחדו ויאמרו כל אשׁר דבר יהוה נעשׂה וישׁב משׁה את דברי העם אל יהוה׃
Exodus 19:9 ויאמר יהוה אל משׁה הנה אנכי בא אליך בעב הענן בעבור ישׁמע העם בדברי עמך וגם בך יאמינו לעולם ויגד משׁה את דברי העם אל יהוה׃
Exodus 19:10 ויאמר יהוה אל משׁה לך אל העם וקדשׁתם היום ומחר וכבסו שׂמלתם׃
Exodus 19:11 והיו נכנים ליום השׁלישׁי כי ביום השׁלשׁי ירד יהוה לעיני כל העם על הר סיני׃
Exodus 19:12 והגבלת את העם סביב לאמר השׁמרו לכם עלות בהר ונגע בקצהו כל הנגע בהר מות יומת׃
Exodus 19:13 לא תגע בו יד כי סקול יסקל או ירה יירה אם בהמה אם אישׁ לא יחיה במשׁך היבל המה יעלו בהר׃
Exodus 19:14 וירד משׁה מן ההר אל העם ויקדשׁ את העם ויכבסו שׂמלתם׃
Exodus 19:15 ויאמר אל העם היו נכנים לשׁלשׁת ימים אל תגשׁו אל אשׁה׃
Exodus 19:16 ויהי ביום השׁלישׁי בהית הבקר ויהי קלת וברקים וענן כבד על ההר וקל שׁפר חזק מאד ויחרד כל העם אשׁר במחנה׃
Exodus 19:17 ויוצא משׁה את העם לקראת האלהים מן המחנה ויתיצבו בתחתית ההר׃
Exodus 19:18 והר סיני עשׁן כלו מפני אשׁר ירד עליו יהוה באשׁ ויעל עשׁנו כעשׁן הכבשׁן ויחרד כל ההר מאד׃
Exodus 19:19 ויהי קול השׁפר הולך וחזק מאד משׁה ידבר והאלהים יעננו בקול׃
Exodus 19:20 וירד יהוה על הר סיני אל ראשׁ ההר ויקרא יהוה למשׁה אל ראשׁ ההר ויעל משׁה׃
Exodus 19:21 ויאמר יהוה אל משׁה רד העד בעם פן יהרסו אל יהוה לראות ונפל ממנו רב׃
Exodus 19:22 וגם הכהנים הנגשׁים אל יהוה יתקדשׁו פן יפרץ בהם יהוה׃
Exodus 19:23 ויאמר משׁה אל יהוה לא יוכל העם לעלת אל הר סיני כי אתה העדתה בנו לאמר הגבל את ההר וקדשׁתו׃
Exodus 19:24 ויאמר אליו יהוה לך רד ועלית אתה ואהרן עמך והכהנים והעם אל יהרסו לעלת אל יהוה פן יפרץ׃
Exodus 19:25 וירד משׁה אל העם ויאמר אלהם׃
Exodus 20:1 וידבר אלהים את כל הדברים האלה לאמר׃
Exodus 20:2 אנכי יהוה אלהיך אשׁר הוצאתיך מארץ מצרים מבית עבדים׃
Exodus 20:3 לא יהיה לך אלהים אחרים על פני׃
Exodus 20:4 לא תעשׂה לך פסל וכל תמונה אשׁר בשׁמים ממעל ואשׁר בארץ מתחת ואשׁר במים מתחת לארץ׃
Exodus 20:5 לא תשׁתחוה להם ולא תעבדם כי אנכי יהוה אלהיך אל קנא פקד עון אבת על בנים על שׁלשׁים ועל רבעים לשׂנאי׃
Exodus 20:6 ועשׂה חסד לאלפים לאהבי ולשׁמרי מצותי׃
Exodus 20:7 לא תשׂא את שׁם יהוה אלהיך לשׁוא כי לא ינקה יהוה את אשׁר ישׂא את שׁמו לשׁוא׃
Exodus 20:8 זכור את יום השׁבת לקדשׁו׃
Exodus 20:9 שׁשׁת ימים תעבד ועשׂית כל מלאכתך׃
Exodus 20:10 ויום השׁביעי שׁבת ליהוה אלהיך לא תעשׂה כל מלאכה אתה ובנך ובתך עבדך ואמתך ובהמתך וגרך אשׁר בשׁעריך׃
Exodus 20:11 כי שׁשׁת ימים עשׂה יהוה את השׁמים ואת הארץ את הים ואת כל אשׁר בם וינח ביום השׁביעי על כן ברך יהוה את יום השׁבת ויקדשׁהו׃
Exodus 20:12 כבד את אביך ואת אמך למען יארכון ימיך על האדמה אשׁר יהוה אלהיך נתן׃
Exodus 20:13 לא תרצח׃
Exodus 20:14 לא תנאף׃
Exodus 20:15 לא תגנב׃
Exodus 20:16 לא תענה ברעך עד שׁקר׃
Exodus 20:17 לא תחמד בית רעך לא תחמד אשׁת רעך ועבדו ואמתו ושׁורו וחמרו וכל אשׁר לרעך׃
Exodus 20:18 וכל העם ראים את הקולת ואת הלפידם ואת קול השׁפר ואת ההר עשׁן וירא העם וינעו ויעמדו מרחק׃
Exodus 20:19 ויאמרו אל משׁה דבר אתה עמנו ונשׁמעה ואל ידבר עמנו אלהים פן נמות׃
Exodus 20:20 ויאמר משׁה אל העם אל תיראו כי לבעבור נסות אתכם בא האלהים ובעבור תהיה יראתו על פניכם לבלתי תחטאו׃
Exodus 20:21 ויעמד העם מרחק ומשׁה נגשׁ אל הערפל אשׁר שׁם האלהים׃
Exodus 20:22 ויאמר יהוה אל משׁה כה תאמר אל בני ישׂראל אתם ראיתם כי מן השׁמים דברתי עמכם׃
Exodus 20:23 לא תעשׂון אתי אלהי כסף ואלהי זהב לא תעשׂו׃
Exodus 20:24 מזבח אדמה תעשׂה לי וזבחת עליו את עלתיך ואת שׁלמיך את צאנך ואת בקרך בכל המקום אשׁר אזכיר את שׁמי אבוא אליך וברכתיך׃
Exodus 20:25 ואם מזבח אבנים תעשׂה לי לא תבנה אתהן גזית כי חרבך הנפת עליה ותחללה׃
Exodus 20:26 ולא תעלה במעלת על מזבחי אשׁר לא תגלה ערותך עליו׃
Exodus 21:1 ואלה המשׁפטים אשׁר תשׂים לפניהם׃
Exodus 21:2 כי תקנה עבד עברי שׁשׁ שׁנים יעבד ובשׁבעת יצא לחפשׁי חנם׃
Exodus 21:3 אם בגפו יבא בגפו יצא אם בעל אשׁה הוא ויצאה אשׁתו עמו׃
Exodus 21:4 אם אדניו יתן לו אשׁה וילדה לו בנים או בנות האשׁה וילדיה תהיה לאדניה והוא יצא בגפו׃
Exodus 21:5 ואם אמר יאמר העבד אהבתי את אדני את אשׁתי ואת בני לא אצא חפשׁי׃
Exodus 21:6 והגישׁו אדניו אל האלהים והגישׁו אל הדלת או אל המזוזה ורצע אדניו את אזנו במרצע ועבדו לעלם׃
Exodus 21:7 וכי ימכר אישׁ את בתו לאמה לא תצא כצאת העבדים׃
Exodus 21:8 אם רעה בעיני אדניה אשׁר לא יעדה והפדה לעם נכרי לא ימשׁל למכרה בבגדו׃
Exodus 21:9 ואם לבנו ייעדנה כמשׁפט הבנות יעשׂה׃
Exodus 21:10 אם אחרת יקח לו שׁארה כסותה וענתה לא יגרע׃
Exodus 21:11 ואם שׁלשׁ אלה לא יעשׂה לה ויצאה חנם אין כסף׃
Exodus 21:12 מכה אישׁ ומת מות יומת׃
Exodus 21:13 ואשׁר לא צדה והאלהים אנה לידו ושׂמתי לך מקום אשׁר ינוס שׁמה׃
Exodus 21:14 וכי יזד אישׁ על רעהו להרגו בערמה מעם מזבחי תקחנו למות׃
Exodus 21:15 ומכה אביו ואמו מות יומת׃
Exodus 21:16 וגנב אישׁ ומכרו ונמצא בידו מות יומת׃
Exodus 21:17 ומקלל אביו ואמו מות יומת׃
Exodus 21:18 וכי יריבן אנשׁים והכה אישׁ את רעהו באבן או באגרף ולא ימות ונפל למשׁכב׃
Exodus 21:19 אם יקום והתהלך בחוץ על משׁענתו ונקה המכה רק שׁבתו יתן ורפא ירפא׃
Exodus 21:20 וכי יכה אישׁ את עבדו או את אמתו בשׁבט ומת תחת ידו נקם ינקם׃
Exodus 21:21 אך אם יום או יומים יעמד לא יקם כי כספו הוא׃
Exodus 21:22 וכי ינצו אנשׁים ונגפו אשׁה הרה ויצאו ילדיה ולא יהיה אסון ענושׁ יענשׁ כאשׁר ישׁית עליו בעל האשׁה ונתן בפללים׃
Exodus 21:23 ואם אסון יהיה ונתתה נפשׁ תחת נפשׁ׃
Exodus 21:24 עין תחת עין שׁן תחת שׁן יד תחת יד רגל תחת רגל׃
Exodus 21:25 כויה תחת כויה פצע תחת פצע חבורה תחת חבורה׃
Exodus 21:26 וכי יכה אישׁ את עין עבדו או את עין אמתו ושׁחתה לחפשׁי ישׁלחנו תחת עינו׃
Exodus 21:27 ואם שׁן עבדו או שׁן אמתו יפיל לחפשׁי ישׁלחנו תחת שׁנו׃
Exodus 21:28 וכי יגח שׁור את אישׁ או את אשׁה ומת סקול יסקל השׁור ולא יאכל את בשׂרו ובעל השׁור נקי׃
Exodus 21:29 ואם שׁור נגח הוא מתמל שׁלשׁם והועד בבעליו ולא ישׁמרנו והמית אישׁ או אשׁה השׁור יסקל וגם בעליו יומת׃
Exodus 21:30 אם כפר יושׁת עליו ונתן פדין נפשׁו ככל אשׁר יושׁת עליו׃
Exodus 21:31 או בן יגח או בת יגח כמשׁפט הזה יעשׂה׃
Exodus 21:32 אם עבד יגח השׁור או אמה כסף שׁלשׁים שׁקלים יתן לאדניו והשׁור יסקל׃
Exodus 21:33 וכי יפתח אישׁ בור או כי יכרה אישׁ בר ולא יכסנו ונפל שׁמה שׁור או חמור׃
Exodus 21:34 בעל הבור ישׁלם כסף ישׁיב לבעליו והמת יהיה׃
Exodus 21:35 וכי יגף שׁור אישׁ את שׁור רעהו ומת ומכרו את השׁור החי וחצו את כספו וגם את המת יחצון׃
Exodus 21:36 או נודע כי שׁור נגח הוא מתמול שׁלשׁם ולא ישׁמרנו בעליו שׁלם ישׁלם שׁור תחת השׁור והמת יהיה׃
Exodus 22:1 (21:37) כי יגנב אישׁ שׁור או שׂה וטבחו או מכרו חמשׁה בקר ישׁלם תחת השׁור וארבע צאן תחת השׂה׃
Exodus 22:2 (22:1) אם במחתרת ימצא הגנב והכה ומת אין לו דמים׃
Exodus 22:3 (22:2) אם זרחה השׁמשׁ עליו דמים לו שׁלם ישׁלם אם אין לו ונמכר בגנבתו׃
Exodus 22:4 (22:3) אם המצא תמצא בידו הגנבה משׁור עד חמור עד שׂה חיים שׁנים ישׁלם׃
Exodus 22:5 (22:4) כי יבער אישׁ שׂדה או כרם ושׁלח את בעירה ובער בשׂדה אחר מיטב שׂדהו ומיטב כרמו ישׁלם׃
Exodus 22:6 (22:5) כי תצא אשׁ ומצאה קצים ונאכל גדישׁ או הקמה או השׂדה שׁלם ישׁלם המבער את הבערה׃
Exodus 22:7 (22:6) כי יתן אישׁ אל רעהו כסף או כלים לשׁמר וגנב מבית האישׁ אם ימצא הגנב ישׁלם שׁנים׃
Exodus 22:8 (22:7) אם לא ימצא הגנב ונקרב בעל הבית אל האלהים אם לא שׁלח ידו במלאכת רעהו׃
Exodus 22:9 (22:8) על כל דבר פשׁע על שׁור על חמור על שׂה על שׂלמה על כל אבדה אשׁר יאמר כי הוא זה עד האלהים יבא דבר שׁניהם אשׁר ירשׁיען אלהים ישׁלם שׁנים לרעהו׃
Exodus 22:10 (22:9) כי יתן אישׁ אל רעהו חמור או שׁור או שׂה וכל בהמה לשׁמר ומת או נשׁבר או נשׁבה אין ראה׃
Exodus 22:11 (22:10) שׁבעת יהוה תהיה בין שׁניהם אם לא שׁלח ידו במלאכת רעהו ולקח בעליו ולא ישׁלם׃
Exodus 22:12 (22:11) ואם גנב יגנב מעמו ישׁלם לבעליו׃
Exodus 22:13 (22:12) אם טרף יטרף יבאהו עד הטרפה לא ישׁלם׃
Exodus 22:14 (22:13) וכי ישׁאל אישׁ מעם רעהו ונשׁבר או מת בעליו אין עמו שׁלם ישׁלם׃
Exodus 22:15 (22:14) אם בעליו עמו לא ישׁלם אם שׂכיר הוא בא בשׂכרו׃
Exodus 22:16 (22:15) וכי יפתה אישׁ בתולה אשׁר לא ארשׂה ושׁכב עמה מהר ימהרנה לו לאשׁה׃
Exodus 22:17 (22:16) אם מאן ימאן אביה לתתה לו כסף ישׁקל כמהר הבתולת׃
Exodus 22:18 (22:17) מכשׁפה לא תחיה׃
Exodus 22:19 (22:18) כל שׁכב עם בהמה מות יומת׃
Exodus 22:20 (22:19) זבח לאלהים יחרם בלתי ליהוה לבדו׃
Exodus 22:21 (22:20) וגר לא תונה ולא תלחצנו כי גרים הייתם בארץ מצרים׃
Exodus 22:22 (22:21) כל אלמנה ויתום לא תענון׃
Exodus 22:23 (22:22) אם ענה תענה אתו כי אם צעק יצעק אלי שׁמע אשׁמע צעקתו׃
Exodus 22:24 (22:23) וחרה אפי והרגתי אתכם בחרב והיו נשׁיכם אלמנות ובניכם יתמים׃
Exodus 22:25 (22:24) אם כסף תלוה את עמי את העני עמך לא תהיה לו כנשׁה לא תשׂימון עליו נשׁך׃
Exodus 22:26 (22:25) אם חבל תחבל שׂלמת רעך עד בא השׁמשׁ תשׁיבנו׃
Exodus 22:27 (22:26) כי הוא כסותה לבדה הוא שׂמלתו לערו במה ישׁכב והיה כי יצעק אלי ושׁמעתי כי חנון אני׃
Exodus 22:28 (22:27) אלהים לא תקלל ונשׂיא בעמך לא תאר׃
Exodus 22:29 (22:28) מלאתך ודמעך לא תאחר בכור בניך תתן׃
Exodus 22:30 (22:29) כן תעשׂה לשׁרך לצאנך שׁבעת ימים יהיה עם אמו ביום השׁמיני תתנו׃
Exodus 22:31 (22:30) ואנשׁי קדשׁ תהיון לי ובשׂר בשׂדה טרפה לא תאכלו לכלב תשׁלכון אתו׃
Exodus 23:1 לא תשׂא שׁמע שׁוא אל תשׁת ידך עם רשׁע להית עד חמס׃
Exodus 23:2 לא תהיה אחרי רבים לרעת ולא תענה על רב לנטת אחרי רבים להטת׃
Exodus 23:3 ודל לא תהדר בריבו׃
Exodus 23:4 כי תפגע שׁור איבך או חמרו תעה השׁב תשׁיבנו׃
Exodus 23:5 כי תראה חמור שׂנאך רבץ תחת משׂאו וחדלת מעזב לו עזב תעזב עמו׃
Exodus 23:6 לא תטה משׁפט אבינך בריבו׃
Exodus 23:7 מדבר שׁקר תרחק ונקי וצדיק אל תהרג כי לא אצדיק רשׁע׃
Exodus 23:8 ושׁחד לא תקח כי השׁחד יעור פקחים ויסלף דברי צדיקים׃
Exodus 23:9 וגר לא תלחץ ואתם ידעתם את נפשׁ הגר כי גרים הייתם בארץ מצרים׃
Exodus 23:10 ושׁשׁ שׁנים תזרע את ארצך ואספת את תבואתה׃
Exodus 23:11 והשׁביעת תשׁמטנה ונטשׁתה ואכלו אביני עמך ויתרם תאכל חית השׂדה כן תעשׂה לכרמך לזיתך׃
Exodus 23:12 שׁשׁת ימים תעשׂה מעשׂיך וביום השׁביעי תשׁבת למען ינוח שׁורך וחמרך וינפשׁ בן אמתך והגר׃
Exodus 23:13 ובכל אשׁר אמרתי אליכם תשׁמרו ושׁם אלהים אחרים לא תזכירו לא ישׁמע על פיך׃
Exodus 23:14 שׁלשׁ רגלים תחג לי בשׁנה׃
Exodus 23:15 את חג המצות תשׁמר שׁבעת ימים תאכל מצות כאשׁר צויתך למועד חדשׁ האביב כי בו יצאת ממצרים ולא יראו פני ריקם׃
Exodus 23:16 וחג הקציר בכורי מעשׂיך אשׁר תזרע בשׂדה וחג האסף בצאת השׁנה באספך את מעשׂיך מן השׂדה׃
Exodus 23:17 שׁלשׁ פעמים בשׁנה יראה כל זכורך אל פני האדן יהוה׃
Exodus 23:18 לא תזבח על חמץ דם זבחי ולא ילין חלב חגי עד בקר׃
Exodus 23:19 ראשׁית בכורי אדמתך תביא בית יהוה אלהיך לא תבשׁל גדי בחלב אמו׃
Exodus 23:20 הנה אנכי שׁלח מלאך לפניך לשׁמרך בדרך ולהביאך אל המקום אשׁר הכנתי׃
Exodus 23:21 השׁמר מפניו ושׁמע בקלו אל תמר בו כי לא ישׂא לפשׁעכם כי שׁמי בקרבו׃
Exodus 23:22 כי אם שׁמוע תשׁמע בקלו ועשׂית כל אשׁר אדבר ואיבתי את איביך וצרתי את צרריך׃
Exodus 23:23 כי ילך מלאכי לפניך והביאך אל האמרי והחתי והפרזי והכנעני החוי והיבוסי והכחדתיו׃
Exodus 23:24 לא תשׁתחוה לאלהיהם ולא תעבדם ולא תעשׂה כמעשׂיהם כי הרס תהרסם ושׁבר תשׁבר מצבתיהם׃
Exodus 23:25 ועבדתם את יהוה אלהיכם וברך את לחמך ואת מימיך והסרתי מחלה מקרבך׃
Exodus 23:26 לא תהיה משׁכלה ועקרה בארצך את מספר ימיך אמלא׃
Exodus 23:27 את אימתי אשׁלח לפניך והמתי את כל העם אשׁר תבא בהם ונתתי את כל איביך אליך ערף׃
Exodus 23:28 ושׁלחתי את הצרעה לפניך וגרשׁה את החוי את הכנעני ואת החתי מלפניך׃
Exodus 23:29 לא אגרשׁנו מפניך בשׁנה אחת פן תהיה הארץ שׁממה ורבה עליך חית השׂדה׃
Exodus 23:30 מעט מעט אגרשׁנו מפניך עד אשׁר תפרה ונחלת את הארץ׃
Exodus 23:31 ושׁתי את גבלך מים סוף ועד ים פלשׁתים וממדבר עד הנהר כי אתן בידכם את ישׁבי הארץ וגרשׁתמו מפניך׃
Exodus 23:32 לא תכרת להם ולאלהיהם ברית׃
Exodus 23:33 לא ישׁבו בארצך פן יחטיאו אתך לי כי תעבד את אלהיהם כי יהיה לך למוקשׁ׃
Exodus 24:1 ואל משׁה אמר עלה אל יהוה אתה ואהרן נדב ואביהוא ושׁבעים מזקני ישׂראל והשׁתחויתם מרחק׃
Exodus 24:2 ונגשׁ משׁה לבדו אל יהוה והם לא יגשׁו והעם לא יעלו עמו׃
Exodus 24:3 ויבא משׁה ויספר לעם את כל דברי יהוה ואת כל המשׁפטים ויען כל העם קול אחד ויאמרו כל הדברים אשׁר דבר יהוה נעשׂה׃
Exodus 24:4 ויכתב משׁה את כל דברי יהוה וישׁכם בבקר ויבן מזבח תחת ההר ושׁתים עשׂרה מצבה לשׁנים עשׂר שׁבטי ישׂראל׃
Exodus 24:5 וישׁלח את נערי בני ישׂראל ויעלו עלת ויזבחו זבחים שׁלמים ליהוה פרים׃
Exodus 24:6 ויקח משׁה חצי הדם וישׂם באגנת וחצי הדם זרק על המזבח׃
Exodus 24:7 ויקח ספר הברית ויקרא באזני העם ויאמרו כל אשׁר דבר יהוה נעשׂה ונשׁמע׃
Exodus 24:8 ויקח משׁה את הדם ויזרק על העם ויאמר הנה דם הברית אשׁר כרת יהוה עמכם על כל הדברים האלה׃
Exodus 24:9 ויעל משׁה ואהרן נדב ואביהוא ושׁבעים מזקני ישׂראל׃
Exodus 24:10 ויראו את אלהי ישׂראל ותחת רגליו כמעשׂה לבנת הספיר וכעצם השׁמים לטהר׃
Exodus 24:11 ואל אצילי בני ישׂראל לא שׁלח ידו ויחזו את האלהים ויאכלו וישׁתו׃
Exodus 24:12 ויאמר יהוה אל משׁה עלה אלי ההרה והיה שׁם ואתנה לך את לחת האבן והתורה והמצוה אשׁר כתבתי להורתם׃
Exodus 24:13 ויקם משׁה ויהושׁע משׁרתו ויעל משׁה אל הר האלהים׃
Exodus 24:14 ואל הזקנים אמר שׁבו לנו בזה עד אשׁר נשׁוב אליכם והנה אהרן וחור עמכם מי בעל דברים יגשׁ אלהם׃
Exodus 24:15 ויעל משׁה אל ההר ויכס הענן את ההר׃
Exodus 24:16 וישׁכן כבוד יהוה על הר סיני ויכסהו הענן שׁשׁת ימים ויקרא אל משׁה ביום השׁביעי מתוך הענן׃
Exodus 24:17 ומראה כבוד יהוה כאשׁ אכלת בראשׁ ההר לעיני בני ישׂראל׃
Exodus 24:18 ויבא משׁה בתוך הענן ויעל אל ההר ויהי משׁה בהר ארבעים יום וארבעים לילה׃
Exodus 25:1 וידבר יהוה אל משׁה לאמר׃
Exodus 25:2 דבר אל בני ישׂראל ויקחו לי תרומה מאת כל אישׁ אשׁר ידבנו לבו תקחו את תרומתי׃
Exodus 25:3 וזאת התרומה אשׁר תקחו מאתם זהב וכסף ונחשׁת׃
Exodus 25:4 ותכלת וארגמן ותולעת שׁני ושׁשׁ ועזים׃
Exodus 25:5 וערת אילם מאדמים וערת תחשׁים ועצי שׁטים׃
Exodus 25:6 שׁמן למאר בשׂמים לשׁמן המשׁחה ולקטרת הסמים׃
Exodus 25:7 אבני שׁהם ואבני מלאים לאפד ולחשׁן׃
Exodus 25:8 ועשׂו לי מקדשׁ ושׁכנתי בתוכם׃
Exodus 25:9 ככל אשׁר אני מראה אותך את תבנית המשׁכן ואת תבנית כל כליו וכן תעשׂו׃
Exodus 25:10 ועשׂו ארון עצי שׁטים אמתים וחצי ארכו ואמה וחצי רחבו ואמה וחצי קמתו׃
Exodus 25:11 וצפית אתו זהב טהור מבית ומחוץ תצפנו ועשׂית עליו זר זהב סביב׃
Exodus 25:12 ויצקת לו ארבע טבעת זהב ונתתה על ארבע פעמתיו ושׁתי טבעת על צלעו האחת ושׁתי טבעת על צלעו השׁנית׃
Exodus 25:13 ועשׂית בדי עצי שׁטים וצפית אתם זהב׃
Exodus 25:14 והבאת את הבדים בטבעת על צלעת הארן לשׂאת את הארן׃
Exodus 25:15 בטבעת הארן יהיו הבדים לא יסרו ממנו׃
Exodus 25:16 ונתת אל הארן את העדת אשׁר אתן אליך׃
Exodus 25:17 ועשׂית כפרת זהב טהור אמתים וחצי ארכה ואמה וחצי רחבה׃
Exodus 25:18 ועשׂית שׁנים כרבים זהב מקשׁה תעשׂה אתם משׁני קצות הכפרת׃
Exodus 25:19 ועשׂה כרוב אחד מקצה מזה וכרוב אחד מקצה מזה מן הכפרת תעשׂו את הכרבים על שׁני קצותיו׃
Exodus 25:20 והיו הכרבים פרשׂי כנפים למעלה סככים בכנפיהם על הכפרת ופניהם אישׁ אל אחיו אל הכפרת יהיו פני הכרבים׃
Exodus 25:21 ונתת את הכפרת על הארן מלמעלה ואל הארן תתן את העדת אשׁר אתן אליך׃
Exodus 25:22 ונועדתי לך שׁם ודברתי אתך מעל הכפרת מבין שׁני הכרבים אשׁר על ארון העדת את כל אשׁר אצוה אותך אל בני ישׂראל׃
Exodus 25:23 ועשׂית שׁלחן עצי שׁטים אמתים ארכו ואמה רחבו ואמה וחצי קמתו׃
Exodus 25:24 וצפית אתו זהב טהור ועשׂית לו זר זהב סביב׃
Exodus 25:25 ועשׂית לו מסגרת טפח סביב ועשׂית זר זהב למסגרתו סביב׃
Exodus 25:26 ועשׂית לו ארבע טבעת זהב ונתת את הטבעת על ארבע הפאת אשׁר לארבע רגליו׃
Exodus 25:27 לעמת המסגרת תהיין הטבעת לבתים לבדים לשׂאת את השׁלחן׃
Exodus 25:28 ועשׂית את הבדים עצי שׁטים וצפית אתם זהב ונשׂא בם את השׁלחן׃
Exodus 25:29 ועשׂית קערתיו וכפתיו וקשׂותיו ומנקיתיו אשׁר יסך בהן זהב טהור תעשׂה אתם׃
Exodus 25:30 ונתת על השׁלחן לחם פנים לפני תמיד׃
Exodus 25:31 ועשׂית מנרת זהב טהור מקשׁה תיעשׂה המנורה ירכה וקנה גביעיה כפתריה ופרחיה ממנה יהיו׃
Exodus 25:32 ושׁשׁה קנים יצאים מצדיה שׁלשׁה קני מנרה מצדה האחד ושׁלשׁה קני מנרה מצדה השׁני׃
Exodus 25:33 שׁלשׁה גבעים משׁקדים בקנה האחד כפתר ופרח ושׁלשׁה גבעים משׁקדים בקנה האחד כפתר ופרח כן לשׁשׁת הקנים היצאים מן המנרה׃
Exodus 25:34 ובמנרה ארבעה גבעים משׁקדים כפתריה ופרחיה׃
Exodus 25:35 וכפתר תחת שׁני הקנים ממנה וכפתר תחת שׁני הקנים ממנה וכפתר תחת שׁני הקנים ממנה לשׁשׁת הקנים היצאים מן המנרה׃
Exodus 25:36 כפתריהם וקנתם ממנה יהיו כלה מקשׁה אחת זהב טהור׃
Exodus 25:37 ועשׂית את נרתיה שׁבעה והעלה את נרתיה והאיר על עבר פניה׃
Exodus 25:38 ומלקחיה ומחתתיה זהב טהור׃
Exodus 25:39 ככר זהב טהור יעשׂה אתה את כל הכלים האלה׃
Exodus 25:40 וראה ועשׂה בתבניתם אשׁר אתה מראה בהר׃
Exodus 26:1 ואת המשׁכן תעשׂה עשׂר יריעת שׁשׁ משׁזר ותכלת וארגמן ותלעת שׁני כרבים מעשׂה חשׁב תעשׂה אתם׃
Exodus 26:2 ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל היריעת׃
Exodus 26:3 חמשׁ היריעת תהיין חברת אשׁה אל אחתה וחמשׁ יריעת חברת אשׁה אל אחתה׃
Exodus 26:4 ועשׂית ללאת תכלת על שׂפת היריעה האחת מקצה בחברת וכן תעשׂה בשׂפת היריעה הקיצונה במחברת השׁנית׃
Exodus 26:5 חמשׁים ללאת תעשׂה ביריעה האחת וחמשׁים ללאת תעשׂה בקצה היריעה אשׁר במחברת השׁנית מקבילת הללאת אשׁה אל אחתה׃
Exodus 26:6 ועשׂית חמשׁים קרסי זהב וחברת את היריעת אשׁה אל אחתה בקרסים והיה המשׁכן אחד׃
Exodus 26:7 ועשׂית יריעת עזים לאהל על המשׁכן עשׁתי עשׂרה יריעת תעשׂה אתם׃
Exodus 26:8 ארך היריעה האחת שׁלשׁים באמה ורחב ארבע באמה היריעה האחת מדה אחת לעשׁתי עשׂרה יריעת׃
Exodus 26:9 וחברת את חמשׁ היריעת לבד ואת שׁשׁ היריעת לבד וכפלת את היריעה השׁשׁית אל מול פני האהל׃
Exodus 26:10 ועשׂית חמשׁים ללאת על שׂפת היריעה האחת הקיצנה בחברת וחמשׁים ללאת על שׂפת היריעה החברת השׁנית׃
Exodus 26:11 ועשׂית קרסי נחשׁת חמשׁים והבאת את הקרסים בללאת וחברת את האהל והיה אחד׃
Exodus 26:12 וסרח העדף ביריעת האהל חצי היריעה העדפת תסרח על אחרי המשׁכן׃
Exodus 26:13 והאמה מזה והאמה מזה בעדף בארך יריעת האהל יהיה סרוח על צדי המשׁכן מזה ומזה לכסתו׃
Exodus 26:14 ועשׂית מכסה לאהל ערת אילם מאדמים ומכסה ערת תחשׁים מלמעלה׃
Exodus 26:15 ועשׂית את הקרשׁים למשׁכן עצי שׁטים עמדים׃
Exodus 26:16 עשׂר אמות ארך הקרשׁ ואמה וחצי האמה רחב הקרשׁ האחד׃
Exodus 26:17 שׁתי ידות לקרשׁ האחד משׁלבת אשׁה אל אחתה כן תעשׂה לכל קרשׁי המשׁכן׃
Exodus 26:18 ועשׂית את הקרשׁים למשׁכן עשׂרים קרשׁ לפאת נגבה תימנה׃
Exodus 26:19 וארבעים אדני כסף תעשׂה תחת עשׂרים הקרשׁ שׁני אדנים תחת הקרשׁ האחד לשׁתי ידתיו ושׁני אדנים תחת הקרשׁ האחד לשׁתי ידתיו׃
Exodus 26:20 ולצלע המשׁכן השׁנית לפאת צפון עשׂרים קרשׁ׃
Exodus 26:21 וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃
Exodus 26:22 ולירכתי המשׁכן ימה תעשׂה שׁשׁה קרשׁים׃
Exodus 26:23 ושׁני קרשׁים תעשׂה למקצעת המשׁכן בירכתים׃
Exodus 26:24 ויהיו תאמם מלמטה ויחדו יהיו תמים על ראשׁו אל הטבעת האחת כן יהיה לשׁניהם לשׁני המקצעת יהיו׃
Exodus 26:25 והיו שׁמנה קרשׁים ואדניהם כסף שׁשׁה עשׂר אדנים שׁני אדנים תחת הקרשׁ האחד ושׁני אדנים תחת הקרשׁ האחד׃
Exodus 26:26 ועשׂית בריחם עצי שׁטים חמשׁה לקרשׁי צלע המשׁכן האחד׃
Exodus 26:27 וחמשׁה בריחם לקרשׁי צלע המשׁכן השׁנית וחמשׁה בריחם לקרשׁי צלע המשׁכן לירכתים ימה׃
Exodus 26:28 והבריח התיכן בתוך הקרשׁים מברח מן הקצה אל הקצה׃
Exodus 26:29 ואת הקרשׁים תצפה זהב ואת טבעתיהם תעשׂה זהב בתים לבריחם וצפית את הבריחם זהב׃
Exodus 26:30 והקמת את המשׁכן כמשׁפטו אשׁר הראית בהר׃
Exodus 26:31 ועשׂית פרכת תכלת וארגמן ותולעת שׁני ושׁשׁ משׁזר מעשׂה חשׁב יעשׂה אתה כרבים׃
Exodus 26:32 ונתתה אתה על ארבעה עמודי שׁטים מצפים זהב וויהם זהב על ארבעה אדני כסף׃
Exodus 26:33 ונתתה את הפרכת תחת הקרסים והבאת שׁמה מבית לפרכת את ארון העדות והבדילה הפרכת לכם בין הקדשׁ ובין קדשׁ הקדשׁים׃
Exodus 26:34 ונתת את הכפרת על ארון העדת בקדשׁ הקדשׁים׃
Exodus 26:35 ושׂמת את השׁלחן מחוץ לפרכת ואת המנרה נכח השׁלחן על צלע המשׁכן תימנה והשׁלחן תתן על צלע צפון׃
Exodus 26:36 ועשׂית מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃
Exodus 26:37 ועשׂית למסך חמשׁה עמודי שׁטים וצפית אתם זהב וויהם זהב ויצקת להם חמשׁה אדני נחשׁת׃
Exodus 27:1 ועשׂית את המזבח עצי שׁטים חמשׁ אמות ארך וחמשׁ אמות רחב רבוע יהיה המזבח ושׁלשׁ אמות קמתו׃
Exodus 27:2 ועשׂית קרנתיו על ארבע פנתיו ממנו תהיין קרנתיו וצפית אתו נחשׁת׃
Exodus 27:3 ועשׂית סירתיו לדשׁנו ויעיו ומזרקתיו ומזלגתיו ומחתתיו לכל כליו תעשׂה נחשׁת׃
Exodus 27:4 ועשׂית לו מכבר מעשׂה רשׁת נחשׁת ועשׂית על הרשׁת ארבע טבעת נחשׁת על ארבע קצותיו׃
Exodus 27:5 ונתתה אתה תחת כרכב המזבח מלמטה והיתה הרשׁת עד חצי המזבח׃
Exodus 27:6 ועשׂית בדים למזבח בדי עצי שׁטים וצפית אתם נחשׁת׃
Exodus 27:7 והובא את בדיו בטבעת והיו הבדים על שׁתי צלעת המזבח בשׂאת אתו׃
Exodus 27:8 נבוב לחת תעשׂה אתו כאשׁר הראה אתך בהר כן יעשׂו׃
Exodus 27:9 ועשׂית את חצר המשׁכן לפאת נגב תימנה קלעים לחצר שׁשׁ משׁזר מאה באמה ארך לפאה האחת׃
Exodus 27:10 ועמדיו עשׂרים ואדניהם עשׂרים נחשׁת ווי העמדים וחשׁקיהם כסף׃
Exodus 27:11 וכן לפאת צפון בארך קלעים מאה ארך ועמדו עשׂרים ואדניהם עשׂרים נחשׁת ווי העמדים וחשׁקיהם כסף׃
Exodus 27:12 ורחב החצר לפאת ים קלעים חמשׁים אמה עמדיהם עשׂרה ואדניהם עשׂרה׃
Exodus 27:13 ורחב החצר לפאת קדמה מזרחה חמשׁים אמה׃
Exodus 27:14 וחמשׁ עשׂרה אמה קלעים לכתף עמדיהם שׁלשׁה ואדניהם שׁלשׁה׃
Exodus 27:15 ולכתף השׁנית חמשׁ עשׂרה קלעים עמדיהם שׁלשׁה ואדניהם שׁלשׁה׃
Exodus 27:16 ולשׁער החצר מסך עשׂרים אמה תכלת וארגמן ותולעת שׁני ושׁשׁ משׁזר מעשׂה רקם עמדיהם ארבעה ואדניהם ארבעה׃
Exodus 27:17 כל עמודי החצר סביב מחשׁקים כסף וויהם כסף ואדניהם נחשׁת׃
Exodus 27:18 ארך החצר מאה באמה ורחב חמשׁים בחמשׁים וקמה חמשׁ אמות שׁשׁ משׁזר ואדניהם נחשׁת׃
Exodus 27:19 לכל כלי המשׁכן בכל עבדתו וכל יתדתיו וכל יתדת החצר נחשׁת׃
Exodus 27:20 ואתה תצוה את בני ישׂראל ויקחו אליך שׁמן זית זך כתית למאור להעלת נר תמיד׃
Exodus 27:21 באהל מועד מחוץ לפרכת אשׁר על העדת יערך אתו אהרן ובניו מערב עד בקר לפני יהוה חקת עולם לדרתם מאת בני ישׂראל׃
Exodus 28:1 ואתה הקרב אליך את אהרן אחיך ואת בניו אתו מתוך בני ישׂראל לכהנו לי אהרן נדב ואביהוא אלעזר ואיתמר בני אהרן׃
Exodus 28:2 ועשׂית בגדי קדשׁ לאהרן אחיך לכבוד ולתפארת׃
Exodus 28:3 ואתה תדבר אל כל חכמי לב אשׁר מלאתיו רוח חכמה ועשׂו את בגדי אהרן לקדשׁו לכהנו׃
Exodus 28:4 ואלה הבגדים אשׁר יעשׂו חשׁן ואפוד ומעיל וכתנת תשׁבץ מצנפת ואבנט ועשׂו בגדי קדשׁ לאהרן אחיך ולבניו לכהנו׃
Exodus 28:5 והם יקחו את הזהב ואת התכלת ואת הארגמן ואת תולעת השׁני ואת השׁשׁ׃
Exodus 28:6 ועשׂו את האפד זהב תכלת וארגמן תולעת שׁני ושׁשׁ משׁזר מעשׂה חשׁב׃
Exodus 28:7 שׁתי כתפת חברת יהיה לו אל שׁני קצותיו וחבר׃
Exodus 28:8 וחשׁב אפדתו אשׁר עליו כמעשׂהו ממנו יהיה זהב תכלת וארגמן ותולעת שׁני ושׁשׁ משׁזר׃
Exodus 28:9 ולקחת את שׁתי אבני שׁהם ופתחת עליהם שׁמות בני ישׂראל׃
Exodus 28:10 שׁשׁה משׁמתם על האבן האחת ואת שׁמות השׁשׁה הנותרים על האבן השׁנית כתולדתם׃
Exodus 28:11 מעשׂה חרשׁ אבן פתוחי חתם תפתח את שׁתי האבנים על שׁמת בני ישׂראל מסבת משׁבצות זהב תעשׂה אתם׃
Exodus 28:12 ושׂמת את שׁתי האבנים על כתפת האפד אבני זכרן לבני ישׂראל ונשׂא אהרן את שׁמותם לפני יהוה על שׁתי כתפיו לזכרן׃
Exodus 28:13 ועשׂית משׁבצת זהב׃
Exodus 28:14 ושׁתי שׁרשׁרת זהב טהור מגבלת תעשׂה אתם מעשׂה עבת ונתתה את שׁרשׁרת העבתת על המשׁבצת׃
Exodus 28:15 ועשׂית חשׁן משׁפט מעשׂה חשׁב כמעשׂה אפד תעשׂנו זהב תכלת וארגמן ותולעת שׁני ושׁשׁ משׁזר תעשׂה אתו׃
Exodus 28:16 רבוע יהיה כפול זרת ארכו וזרת רחבו׃
Exodus 28:17 ומלאת בו מלאת אבן ארבעה טורים אבן טור אדם פטדה וברקת הטור האחד׃
Exodus 28:18 והטור השׁני נפך ספיר ויהלם׃
Exodus 28:19 והטור השׁלישׁי לשׁם שׁבו ואחלמה׃
Exodus 28:20 והטור הרביעי תרשׁישׁ ושׁהם וישׁפה משׁבצים זהב יהיו במלואתם׃
Exodus 28:21 והאבנים תהיין על שׁמת בני ישׂראל שׁתים עשׂרה על שׁמתם פתוחי חותם אישׁ על שׁמו תהיין לשׁני עשׂר שׁבט׃
Exodus 28:22 ועשׂית על החשׁן שׁרשׁת גבלת מעשׂה עבת זהב טהור׃
Exodus 28:23 ועשׂית על החשׁן שׁתי טבעות זהב ונתת את שׁתי הטבעות על שׁני קצות החשׁן׃
Exodus 28:24 ונתתה את שׁתי עבתת הזהב על שׁתי הטבעת אל קצות החשׁן׃
Exodus 28:25 ואת שׁתי קצות שׁתי העבתת תתן על שׁתי המשׁבצות ונתתה על כתפות האפד אל מול פניו׃
Exodus 28:26 ועשׂית שׁתי טבעות זהב ושׂמת אתם על שׁני קצות החשׁן על שׂפתו אשׁר אל עבר האפוד ביתה׃
Exodus 28:27 ועשׂית שׁתי טבעות זהב ונתתה אתם על שׁתי כתפות האפוד מלמטה ממול פניו לעמת מחברתו ממעל לחשׁב האפוד׃
Exodus 28:28 וירכסו את החשׁן מטבעתו אל טבעת האפוד בפתיל תכלת להיות על חשׁב האפוד ולא יזח החשׁן מעל האפוד׃
Exodus 28:29 ונשׂא אהרן את שׁמות בני ישׂראל בחשׁן המשׁפט על לבו בבאו אל הקדשׁ לזכרן לפני יהוה תמיד׃
Exodus 28:30 ונתת אל חשׁן המשׁפט את האורים ואת התמים והיו על לב אהרן בבאו לפני יהוה ונשׂא אהרן את משׁפט בני ישׂראל על לבו לפני יהוה תמיד׃
Exodus 28:31 ועשׂית את מעיל האפוד כליל תכלת׃
Exodus 28:32 והיה פי ראשׁו בתוכו שׂפה יהיה לפיו סביב מעשׂה ארג כפי תחרא יהיה לו לא יקרע׃
Exodus 28:33 ועשׂית על שׁוליו רמני תכלת וארגמן ותולעת שׁני על שׁוליו סביב ופעמני זהב בתוכם סביב׃
Exodus 28:34 פעמן זהב ורמון פעמן זהב ורמון על שׁולי המעיל סביב׃
Exodus 28:35 והיה על אהרן לשׁרת ונשׁמע קולו בבאו אל הקדשׁ לפני יהוה ובצאתו ולא ימות׃
Exodus 28:36 ועשׂית ציץ זהב טהור ופתחת עליו פתוחי חתם קדשׁ ליהוה׃
Exodus 28:37 ושׂמת אתו על פתיל תכלת והיה על המצנפת אל מול פני המצנפת יהיה׃
Exodus 28:38 והיה על מצח אהרן ונשׂא אהרן את עון הקדשׁים אשׁר יקדישׁו בני ישׂראל לכל מתנת קדשׁיהם והיה על מצחו תמיד לרצון להם לפני יהוה׃
Exodus 28:39 ושׁבצת הכתנת שׁשׁ ועשׂית מצנפת שׁשׁ ואבנט תעשׂה מעשׂה רקם׃
Exodus 28:40 ולבני אהרן תעשׂה כתנת ועשׂית להם אבנטים ומגבעות תעשׂה להם לכבוד ולתפארת׃
Exodus 28:41 והלבשׁת אתם את אהרן אחיך ואת בניו אתו ומשׁחת אתם ומלאת את ידם וקדשׁת אתם וכהנו׃
Exodus 28:42 ועשׂה להם מכנסי בד לכסות בשׂר ערוה ממתנים ועד ירכים יהיו׃
Exodus 28:43 והיו על אהרן ועל בניו בבאם אל אהל מועד או בגשׁתם אל המזבח לשׁרת בקדשׁ ולא ישׂאו עון ומתו חקת עולם לו ולזרעו אחריו׃
Exodus 29:1 וזה הדבר אשׁר תעשׂה להם לקדשׁ אתם לכהן לי לקח פר אחד בן בקר ואילם שׁנים תמימם׃
Exodus 29:2 ולחם מצות וחלת מצת בלולת בשׁמן ורקיקי מצות משׁחים בשׁמן סלת חטים תעשׂה אתם׃
Exodus 29:3 ונתת אותם על סל אחד והקרבת אתם בסל ואת הפר ואת שׁני האילם׃
Exodus 29:4 ואת אהרן ואת בניו תקריב אל פתח אהל מועד ורחצת אתם במים׃
Exodus 29:5 ולקחת את הבגדים והלבשׁת את אהרן את הכתנת ואת מעיל האפד ואת האפד ואת החשׁן ואפדת לו בחשׁב האפד׃
Exodus 29:6 ושׂמת המצנפת על ראשׁו ונתת את נזר הקדשׁ על המצנפת׃
Exodus 29:7 ולקחת את שׁמן המשׁחה ויצקת על ראשׁו ומשׁחת אתו׃
Exodus 29:8 ואת בניו תקריב והלבשׁתם כתנת׃
Exodus 29:9 וחגרת אתם אבנט אהרן ובניו וחבשׁת להם מגבעת והיתה להם כהנה לחקת עולם ומלאת יד אהרן ויד בניו׃
Exodus 29:10 והקרבת את הפר לפני אהל מועד וסמך אהרן ובניו את ידיהם על ראשׁ הפר׃
Exodus 29:11 ושׁחטת את הפר לפני יהוה פתח אהל מועד׃
Exodus 29:12 ולקחת מדם הפר ונתתה על קרנת המזבח באצבעך ואת כל הדם תשׁפך אל יסוד המזבח׃
Exodus 29:13 ולקחת את כל החלב המכסה את הקרב ואת היתרת על הכבד ואת שׁתי הכלית ואת החלב אשׁר עליהן והקטרת המזבחה׃
Exodus 29:14 ואת בשׂר הפר ואת ערו ואת פרשׁו תשׂרף באשׁ מחוץ למחנה חטאת הוא׃
Exodus 29:15 ואת האיל האחד תקח וסמכו אהרן ובניו את ידיהם על ראשׁ האיל׃
Exodus 29:16 ושׁחטת את האיל ולקחת את דמו וזרקת על המזבח סביב׃
Exodus 29:17 ואת האיל תנתח לנתחיו ורחצת קרבו וכרעיו ונתת על נתחיו ועל ראשׁו׃
Exodus 29:18 והקטרת את כל האיל המזבחה עלה הוא ליהוה ריח ניחוח אשׁה ליהוה הוא׃
Exodus 29:19 ולקחת את האיל השׁני וסמך אהרן ובניו את ידיהם על ראשׁ האיל׃
Exodus 29:20 ושׁחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית וזרקת את הדם על המזבח סביב׃
Exodus 29:21 ולקחת מן הדם אשׁר על המזבח ומשׁמן המשׁחה והזית על אהרן ועל בגדיו ועל בניו ועל בגדי בניו אתו וקדשׁ הוא ובגדיו ובניו ובגדי בניו אתו׃
Exodus 29:22 ולקחת מן האיל החלב והאליה ואת החלב המכסה את הקרב ואת יתרת הכבד ואת שׁתי הכלית ואת החלב אשׁר עליהן ואת שׁוק הימין כי איל מלאים הוא׃
Exodus 29:23 וככר לחם אחת וחלת לחם שׁמן אחת ורקיק אחד מסל המצות אשׁר לפני יהוה׃
Exodus 29:24 ושׂמת הכל על כפי אהרן ועל כפי בניו והנפת אתם תנופה לפני יהוה׃
Exodus 29:25 ולקחת אתם מידם והקטרת המזבחה על העלה לריח ניחוח לפני יהוה אשׁה הוא ליהוה׃
Exodus 29:26 ולקחת את החזה מאיל המלאים אשׁר לאהרן והנפת אתו תנופה לפני יהוה והיה לך למנה׃
Exodus 29:27 וקדשׁת את חזה התנופה ואת שׁוק התרומה אשׁר הונף ואשׁר הורם מאיל המלאים מאשׁר לאהרן ומאשׁר לבניו׃
Exodus 29:28 והיה לאהרן ולבניו לחק עולם מאת בני ישׂראל כי תרומה הוא ותרומה יהיה מאת בני ישׂראל מזבחי שׁלמיהם תרומתם ליהוה׃
Exodus 29:29 ובגדי הקדשׁ אשׁר לאהרן יהיו לבניו אחריו למשׁחה בהם ולמלא בם את ידם׃
Exodus 29:30 שׁבעת ימים ילבשׁם הכהן תחתיו מבניו אשׁר יבא אל אהל מועד לשׁרת בקדשׁ׃
Exodus 29:31 ואת איל המלאים תקח ובשׁלת את בשׂרו במקם קדשׁ׃
Exodus 29:32 ואכל אהרן ובניו את בשׂר האיל ואת הלחם אשׁר בסל פתח אהל מועד׃
Exodus 29:33 ואכלו אתם אשׁר כפר בהם למלא את ידם לקדשׁ אתם וזר לא יאכל כי קדשׁ הם׃
Exodus 29:34 ואם יותר מבשׂר המלאים ומן הלחם עד הבקר ושׂרפת את הנותר באשׁ לא יאכל כי קדשׁ הוא׃
Exodus 29:35 ועשׂית לאהרן ולבניו ככה ככל אשׁר צויתי אתכה שׁבעת ימים תמלא ידם׃
Exodus 29:36 ופר חטאת תעשׂה ליום על הכפרים וחטאת על המזבח בכפרך עליו ומשׁחת אתו לקדשׁו׃
Exodus 29:37 שׁבעת ימים תכפר על המזבח וקדשׁת אתו והיה המזבח קדשׁ קדשׁים כל הנגע במזבח יקדשׁ׃
Exodus 29:38 וזה אשׁר תעשׂה על המזבח כבשׂים בני שׁנה שׁנים ליום תמיד׃
Exodus 29:39 את הכבשׂ האחד תעשׂה בבקר ואת הכבשׂ השׁני תעשׂה בין הערבים׃
Exodus 29:40 ועשׂרן סלת בלול בשׁמן כתית רבע ההין ונסך רביעת ההין יין לכבשׂ האחד׃
Exodus 29:41 ואת הכבשׂ השׁני תעשׂה בין הערבים כמנחת הבקר וכנסכה תעשׂה לה לריח ניחח אשׁה ליהוה׃
Exodus 29:42 עלת תמיד לדרתיכם פתח אהל מועד לפני יהוה אשׁר אועד לכם שׁמה לדבר אליך שׁם׃
Exodus 29:43 ונעדתי שׁמה לבני ישׂראל ונקדשׁ בכבדי׃
Exodus 29:44 וקדשׁתי את אהל מועד ואת המזבח ואת אהרן ואת בניו אקדשׁ לכהן׃
Exodus 29:45 ושׁכנתי בתוך בני ישׂראל והייתי להם לאלהים׃
Exodus 29:46 וידעו כי אני יהוה אלהיהם אשׁר הוצאתי אתם מארץ מצרים לשׁכני בתוכם אני יהוה אלהיהם׃
Exodus 30:1 ועשׂית מזבח מקטר קטרת עצי שׁטים תעשׂה אתו׃
Exodus 30:2 אמה ארכו ואמה רחבו רבוע יהיה ואמתים קמתו ממנו קרנתיו׃
Exodus 30:3 וצפית אתו זהב טהור את גגו ואת קירתיו סביב ואת קרנתיו ועשׂית לו זר זהב סביב׃
Exodus 30:4 ושׁתי טבעת זהב תעשׂה לו מתחת לזרו על שׁתי צלעתיו תעשׂה על שׁני צדיו והיה לבתים לבדים לשׂאת אתו בהמה׃
Exodus 30:5 ועשׂית את הבדים עצי שׁטים וצפית אתם זהב׃
Exodus 30:6 ונתתה אתו לפני הפרכת אשׁר על ארן העדת לפני הכפרת אשׁר על העדת אשׁר אועד לך שׁמה׃
Exodus 30:7 והקטיר עליו אהרן קטרת סמים בבקר בבקר בהיטיבו את הנרת יקטירנה׃
Exodus 30:8 ובהעלת אהרן את הנרת בין הערבים יקטירנה קטרת תמיד לפני יהוה לדרתיכם׃
Exodus 30:9 לא תעלו עליו קטרת זרה ועלה ומנחה ונסך לא תסכו עליו׃
Exodus 30:10 וכפר אהרן על קרנתיו אחת בשׁנה מדם חטאת הכפרים אחת בשׁנה יכפר עליו לדרתיכם קדשׁ קדשׁים הוא ליהוה׃
Exodus 30:11 וידבר יהוה אל משׁה לאמר׃
Exodus 30:12 כי תשׂא את ראשׁ בני ישׂראל לפקדיהם ונתנו אישׁ כפר נפשׁו ליהוה בפקד אתם ולא יהיה בהם נגף בפקד אתם׃
Exodus 30:13 זה יתנו כל העבר על הפקדים מחצית השׁקל בשׁקל הקדשׁ עשׂרים גרה השׁקל מחצית השׁקל תרומה ליהוה׃
Exodus 30:14 כל העבר על הפקדים מבן עשׂרים שׁנה ומעלה יתן תרומת יהוה׃
Exodus 30:15 העשׁיר לא ירבה והדל לא ימעיט ממחצית השׁקל לתת את תרומת יהוה לכפר על נפשׁתיכם׃
Exodus 30:16 ולקחת את כסף הכפרים מאת בני ישׂראל ונתת אתו על עבדת אהל מועד והיה לבני ישׂראל לזכרון לפני יהוה לכפר על נפשׁתיכם׃
Exodus 30:17 וידבר יהוה אל משׁה לאמר׃
Exodus 30:18 ועשׂית כיור נחשׁת וכנו נחשׁת לרחצה ונתת אתו בין אהל מועד ובין המזבח ונתת שׁמה מים׃
Exodus 30:19 ורחצו אהרן ובניו ממנו את ידיהם ואת רגליהם׃
Exodus 30:20 בבאם אל אהל מועד ירחצו מים ולא ימתו או בגשׁתם אל המזבח לשׁרת להקטיר אשׁה ליהוה׃
Exodus 30:21 ורחצו ידיהם ורגליהם ולא ימתו והיתה להם חק עולם לו ולזרעו לדרתם׃
Exodus 30:22 וידבר יהוה אל משׁה לאמר׃
Exodus 30:23 ואתה קח לך בשׂמים ראשׁ מר דרור חמשׁ מאות וקנמן בשׂם מחציתו חמשׁים ומאתים וקנה בשׂם חמשׁים ומאתים׃
Exodus 30:24 וקדה חמשׁ מאות בשׁקל הקדשׁ ושׁמן זית הין׃
Exodus 30:25 ועשׂית אתו שׁמן משׁחת קדשׁ רקח מרקחת מעשׂה רקח שׁמן משׁחת קדשׁ יהיה׃
Exodus 30:26 ומשׁחת בו את אהל מועד ואת ארון העדת׃
Exodus 30:27 ואת השׁלחן ואת כל כליו ואת המנרה ואת כליה ואת מזבח הקטרת׃
Exodus 30:28 ואת מזבח העלה ואת כל כליו ואת הכיר ואת כנו׃
Exodus 30:29 וקדשׁת אתם והיו קדשׁ קדשׁים כל הנגע בהם יקדשׁ׃
Exodus 30:30 ואת אהרן ואת בניו תמשׁח וקדשׁת אתם לכהן׃
Exodus 30:31 ואל בני ישׂראל תדבר לאמר שׁמן משׁחת קדשׁ יהיה זה לי לדרתיכם׃
Exodus 30:32 על בשׂר אדם לא ייסך ובמתכנתו לא תעשׂו כמהו קדשׁ הוא קדשׁ יהיה׃
Exodus 30:33 אישׁ אשׁר ירקח כמהו ואשׁר יתן ממנו על זר ונכרת מעמיו׃
Exodus 30:34 ויאמר יהוה אל משׁה קח לך סמים נטף ושׁחלת וחלבנה סמים ולבנה זכה בד בבד יהיה׃
Exodus 30:35 ועשׂית אתה קטרת רקח מעשׂה רוקח ממלח טהור קדשׁ׃
Exodus 30:36 ושׁחקת ממנה הדק ונתתה ממנה לפני העדת באהל מועד אשׁר אועד לך שׁמה קדשׁ קדשׁים תהיה׃
Exodus 30:37 והקטרת אשׁר תעשׂה במתכנתה לא תעשׂו לכם קדשׁ תהיה לך ליהוה׃
Exodus 30:38 אישׁ אשׁר יעשׂה כמוה להריח בה ונכרת מעמיו׃
Exodus 31:1 וידבר יהוה אל משׁה לאמר׃
Exodus 31:2 ראה קראתי בשׁם בצלאל בן אורי בן חור למטה יהודה׃
Exodus 31:3 ואמלא אתו רוח אלהים בחכמה ובתבונה ובדעת ובכל מלאכה׃
Exodus 31:4 לחשׁב מחשׁבת לעשׂות בזהב ובכסף ובנחשׁת׃
Exodus 31:5 ובחרשׁת אבן למלאת ובחרשׁת עץ לעשׂות בכל מלאכה׃
Exodus 31:6 ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשׂו את כל אשׁר צויתך׃
Exodus 31:7 את אהל מועד ואת הארן לעדת ואת הכפרת אשׁר עליו ואת כל כלי האהל׃
Exodus 31:8 ואת השׁלחן ואת כליו ואת המנרה הטהרה ואת כל כליה ואת מזבח הקטרת׃
Exodus 31:9 ואת מזבח העלה ואת כל כליו ואת הכיור ואת כנו׃
Exodus 31:10 ואת בגדי השׂרד ואת בגדי הקדשׁ לאהרן הכהן ואת בגדי בניו לכהן׃
Exodus 31:11 ואת שׁמן המשׁחה ואת קטרת הסמים לקדשׁ ככל אשׁר צויתך יעשׂו׃
Exodus 31:12 ויאמר יהוה אל משׁה לאמר׃
Exodus 31:13 ואתה דבר אל בני ישׂראל לאמר אך את שׁבתתי תשׁמרו כי אות הוא ביני וביניכם לדרתיכם לדעת כי אני יהוה מקדשׁכם׃
Exodus 31:14 ושׁמרתם את השׁבת כי קדשׁ הוא לכם מחלליה מות יומת כי כל העשׂה בה מלאכה ונכרתה הנפשׁ ההוא מקרב עמיה׃
Exodus 31:15 שׁשׁת ימים יעשׂה מלאכה וביום השׁביעי שׁבת שׁבתון קדשׁ ליהוה כל העשׂה מלאכה ביום השׁבת מות יומת׃
Exodus 31:16 ושׁמרו בני ישׂראל את השׁבת לעשׂות את השׁבת לדרתם ברית עולם׃
Exodus 31:17 ביני ובין בני ישׂראל אות הוא לעלם כי שׁשׁת ימים עשׂה יהוה את השׁמים ואת הארץ וביום השׁביעי שׁבת וינפשׁ׃
Exodus 31:18 ויתן אל משׁה ככלתו לדבר אתו בהר סיני שׁני לחת העדת לחת אבן כתבים באצבע אלהים׃
Exodus 32:1 וירא העם כי בשׁשׁ משׁה לרדת מן ההר ויקהל העם על אהרן ויאמרו אליו קום עשׂה לנו אלהים אשׁר ילכו לפנינו כי זה משׁה האישׁ אשׁר העלנו מארץ מצרים לא ידענו מה היה׃
Exodus 32:2 ויאמר אלהם אהרן פרקו נזמי הזהב אשׁר באזני נשׁיכם בניכם ובנתיכם והביאו אלי׃
Exodus 32:3 ויתפרקו כל העם את נזמי הזהב אשׁר באזניהם ויביאו אל אהרן׃
Exodus 32:4 ויקח מידם ויצר אתו בחרט ויעשׂהו עגל מסכה ויאמרו אלה אלהיך ישׂראל אשׁר העלוך מארץ מצרים׃
Exodus 32:5 וירא אהרן ויבן מזבח לפניו ויקרא אהרן ויאמר חג ליהוה מחר׃
Exodus 32:6 וישׁכימו ממחרת ויעלו עלת ויגשׁו שׁלמים וישׁב העם לאכל ושׁתו ויקמו לצחק׃
Exodus 32:7 וידבר יהוה אל משׁה לך רד כי שׁחת עמך אשׁר העלית מארץ מצרים׃
Exodus 32:8 סרו מהר מן הדרך אשׁר צויתם עשׂו להם עגל מסכה וישׁתחוו לו ויזבחו לו ויאמרו אלה אלהיך ישׂראל אשׁר העלוך מארץ מצרים׃
Exodus 32:9 ויאמר יהוה אל משׁה ראיתי את העם הזה והנה עם קשׁה ערף הוא׃
Exodus 32:10 ועתה הניחה לי ויחר אפי בהם ואכלם ואעשׂה אותך לגוי גדול׃
Exodus 32:11 ויחל משׁה את פני יהוה אלהיו ויאמר למה יהוה יחרה אפך בעמך אשׁר הוצאת מארץ מצרים בכח גדול וביד חזקה׃
Exodus 32:12 למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שׁוב מחרון אפך והנחם על הרעה לעמך׃
Exodus 32:13 זכר לאברהם ליצחק ולישׂראל עבדיך אשׁר נשׁבעת להם בך ותדבר אלהם ארבה את זרעכם ככוכבי השׁמים וכל הארץ הזאת אשׁר אמרתי אתן לזרעכם ונחלו לעלם׃
Exodus 32:14 וינחם יהוה על הרעה אשׁר דבר לעשׂות לעמו׃
Exodus 32:15 ויפן וירד משׁה מן ההר ושׁני לחת העדת בידו לחת כתבים משׁני עבריהם מזה ומזה הם כתבים׃
Exodus 32:16 והלחת מעשׂה אלהים המה והמכתב מכתב אלהים הוא חרות על הלחת׃
Exodus 32:17 וישׁמע יהושׁע את קול העם ברעה ויאמר אל משׁה קול מלחמה במחנה׃
Exodus 32:18 ויאמר אין קול ענות גבורה ואין קול ענות חלושׁה קול ענות אנכי שׁמע׃
Exodus 32:19 ויהי כאשׁר קרב אל המחנה וירא את העגל ומחלת ויחר אף משׁה וישׁלך מידו את הלחת וישׁבר אתם תחת ההר׃
Exodus 32:20 ויקח את העגל אשׁר עשׂו וישׂרף באשׁ ויטחן עד אשׁר דק ויזר על פני המים וישׁק את בני ישׂראל׃
Exodus 32:21 ויאמר משׁה אל אהרן מה עשׂה לך העם הזה כי הבאת עליו חטאה גדלה׃
Exodus 32:22 ויאמר אהרן אל יחר אף אדני אתה ידעת את העם כי ברע הוא׃
Exodus 32:23 ויאמרו לי עשׂה לנו אלהים אשׁר ילכו לפנינו כי זה משׁה האישׁ אשׁר העלנו מארץ מצרים לא ידענו מה היה׃
Exodus 32:24 ואמר להם למי זהב התפרקו ויתנו לי ואשׁלכהו באשׁ ויצא העגל הזה׃
Exodus 32:25 וירא משׁה את העם כי פרע הוא כי פרעה אהרן לשׁמצה בקמיהם׃
Exodus 32:26 ויעמד משׁה בשׁער המחנה ויאמר מי ליהוה אלי ויאספו אליו כל בני לוי׃
Exodus 32:27 ויאמר להם כה אמר יהוה אלהי ישׂראל שׂימו אישׁ חרבו על ירכו עברו ושׁובו משׁער לשׁער במחנה והרגו אישׁ את אחיו ואישׁ את רעהו ואישׁ את קרבו׃
Exodus 32:28 ויעשׂו בני לוי כדבר משׁה ויפל מן העם ביום ההוא כשׁלשׁת אלפי אישׁ׃
Exodus 32:29 ויאמר משׁה מלאו ידכם היום ליהוה כי אישׁ בבנו ובאחיו ולתת עליכם היום ברכה׃
Exodus 32:30 ויהי ממחרת ויאמר משׁה אל העם אתם חטאתם חטאה גדלה ועתה אעלה אל יהוה אולי אכפרה בעד חטאתכם׃
Exodus 32:31 וישׁב משׁה אל יהוה ויאמר אנא חטא העם הזה חטאה גדלה ויעשׂו להם אלהי זהב׃
Exodus 32:32 ועתה אם תשׂא חטאתם ואם אין מחני נא מספרך אשׁר כתבת׃
Exodus 32:33 ויאמר יהוה אל משׁה מי אשׁר חטא לי אמחנו מספרי׃
Exodus 32:34 ועתה לך נחה את העם אל אשׁר דברתי לך הנה מלאכי ילך לפניך וביום פקדי ופקדתי עלהם חטאתם׃
Exodus 32:35 ויגף יהוה את העם על אשׁר עשׂו את העגל אשׁר עשׂה אהרן׃
Exodus 33:1 וידבר יהוה אל משׁה לך עלה מזה אתה והעם אשׁר העלית מארץ מצרים אל הארץ אשׁר נשׁבעתי לאברהם ליצחק וליעקב לאמר לזרעך אתננה׃
Exodus 33:2 ושׁלחתי לפניך מלאך וגרשׁתי את הכנעני האמרי והחתי והפרזי החוי והיבוסי׃
Exodus 33:3 אל ארץ זבת חלב ודבשׁ כי לא אעלה בקרבך כי עם קשׁה ערף אתה פן אכלך בדרך׃
Exodus 33:4 וישׁמע העם את הדבר הרע הזה ויתאבלו ולא שׁתו אישׁ עדיו עליו׃
Exodus 33:5 ויאמר יהוה אל משׁה אמר אל בני ישׂראל אתם עם קשׁה ערף רגע אחד אעלה בקרבך וכליתיך ועתה הורד עדיך מעליך ואדעה מה אעשׂה׃
Exodus 33:6 ויתנצלו בני ישׂראל את עדים מהר חורב׃
Exodus 33:7 ומשׁה יקח את האהל ונטה לו מחוץ למחנה הרחק מן המחנה וקרא לו אהל מועד והיה כל מבקשׁ יהוה יצא אל אהל מועד אשׁר מחוץ למחנה׃
Exodus 33:8 והיה כצאת משׁה אל האהל יקומו כל העם ונצבו אישׁ פתח אהלו והביטו אחרי משׁה עד באו האהלה׃
Exodus 33:9 והיה כבא משׁה האהלה ירד עמוד הענן ועמד פתח האהל ודבר עם משׁה׃
Exodus 33:10 וראה כל העם את עמוד הענן עמד פתח האהל וקם כל העם והשׁתחוו אישׁ פתח אהלו׃
Exodus 33:11 ודבר יהוה אל משׁה פנים אל פנים כאשׁר ידבר אישׁ אל רעהו ושׁב אל המחנה ומשׁרתו יהושׁע בן נון נער לא ימישׁ מתוך האהל׃
Exodus 33:12 ויאמר משׁה אל יהוה ראה אתה אמר אלי העל את העם הזה ואתה לא הודעתני את אשׁר תשׁלח עמי ואתה אמרת ידעתיך בשׁם וגם מצאת חן בעיני׃
Exodus 33:13 ועתה אם נא מצאתי חן בעיניך הודעני נא את דרכך ואדעך למען אמצא חן בעיניך וראה כי עמך הגוי הזה׃
Exodus 33:14 ויאמר פני ילכו והנחתי׃
Exodus 33:15 ויאמר אליו אם אין פניך הלכים אל תעלנו מזה׃
Exodus 33:16 ובמה יודע אפוא כי מצאתי חן בעיניך אני ועמך הלוא בלכתך עמנו ונפלינו אני ועמך מכל העם אשׁר על פני האדמה׃
Exodus 33:17 ויאמר יהוה אל משׁה גם את הדבר הזה אשׁר דברת אעשׂה כי מצאת חן בעיני ואדעך בשׁם׃
Exodus 33:18 ויאמר הראני נא את כבדך׃
Exodus 33:19 ויאמר אני אעביר כל טובי על פניך וקראתי בשׁם יהוה לפניך וחנתי את אשׁר אחן ורחמתי את אשׁר ארחם׃
Exodus 33:20 ויאמר לא תוכל לראת את פני כי לא יראני האדם וחי׃
Exodus 33:21 ויאמר יהוה הנה מקום אתי ונצבת על הצור׃
Exodus 33:22 והיה בעבר כבדי ושׂמתיך בנקרת הצור ושׂכתי כפי עליך עד עברי׃
Exodus 33:23 והסרתי את כפי וראית את אחרי ופני לא יראו׃
Exodus 34:1 ויאמר יהוה אל משׁה פסל לך שׁני לחת אבנים כראשׁנים וכתבתי על הלחת את הדברים אשׁר היו על הלחת הראשׁנים אשׁר שׁברת׃
Exodus 34:2 והיה נכון לבקר ועלית בבקר אל הר סיני ונצבת לי שׁם על ראשׁ ההר׃
Exodus 34:3 ואישׁ לא יעלה עמך וגם אישׁ אל ירא בכל ההר גם הצאן והבקר אל ירעו אל מול ההר ההוא׃
Exodus 34:4 ויפסל שׁני לחת אבנים כראשׁנים וישׁכם משׁה בבקר ויעל אל הר סיני כאשׁר צוה יהוה אתו ויקח בידו שׁני לחת אבנים׃
Exodus 34:5 וירד יהוה בענן ויתיצב עמו שׁם ויקרא בשׁם יהוה׃
Exodus 34:6 ויעבר יהוה על פניו ויקרא יהוה יהוה אל רחום וחנון ארך אפים ורב חסד ואמת׃
Exodus 34:7 נצר חסד לאלפים נשׂא עון ופשׁע וחטאה ונקה לא ינקה פקד עון אבות על בנים ועל בני בנים על שׁלשׁים ועל רבעים׃
Exodus 34:8 וימהר משׁה ויקד ארצה וישׁתחו׃
Exodus 34:9 ויאמר אם נא מצאתי חן בעיניך אדני ילך נא אדני בקרבנו כי עם קשׁה ערף הוא וסלחת לעוננו ולחטאתנו ונחלתנו׃
Exodus 34:10 ויאמר הנה אנכי כרת ברית נגד כל עמך אעשׂה נפלאת אשׁר לא נבראו בכל הארץ ובכל הגוים וראה כל העם אשׁר אתה בקרבו את מעשׂה יהוה כי נורא הוא אשׁר אני עשׂה עמך׃
Exodus 34:11 שׁמר לך את אשׁר אנכי מצוך היום הנני גרשׁ מפניך את האמרי והכנעני והחתי והפרזי והחוי והיבוסי׃
Exodus 34:12 השׁמר לך פן תכרת ברית ליושׁב הארץ אשׁר אתה בא עליה פן יהיה למוקשׁ בקרבך׃
Exodus 34:13 כי את מזבחתם תתצון ואת מצבתם תשׁברון ואת אשׁריו תכרתון׃
Exodus 34:14 כי לא תשׁתחוה לאל אחר כי יהוה קנא שׁמו אל קנא הוא׃
Exodus 34:15 פן תכרת ברית ליושׁב הארץ וזנו אחרי אלהיהם וזבחו לאלהיהם וקרא לך ואכלת מזבחו׃
Exodus 34:16 ולקחת מבנתיו לבניך וזנו בנתיו אחרי אלהיהן והזנו את בניך אחרי אלהיהן׃
Exodus 34:17 אלהי מסכה לא תעשׂה׃
Exodus 34:18 את חג המצות תשׁמר שׁבעת ימים תאכל מצות אשׁר צויתך למועד חדשׁ האביב כי בחדשׁ האביב יצאת ממצרים׃
Exodus 34:19 כל פטר רחם לי וכל מקנך תזכר פטר שׁור ושׂה׃
Exodus 34:20 ופטר חמור תפדה בשׂה ואם לא תפדה וערפתו כל בכור בניך תפדה ולא יראו פני ריקם׃
Exodus 34:21 שׁשׁת ימים תעבד וביום השׁביעי תשׁבת בחרישׁ ובקציר תשׁבת׃
Exodus 34:22 וחג שׁבעת תעשׂה לך בכורי קציר חטים וחג האסיף תקופת השׁנה׃
Exodus 34:23 שׁלשׁ פעמים בשׁנה יראה כל זכורך את פני האדן יהוה אלהי ישׂראל׃
Exodus 34:24 כי אורישׁ גוים מפניך והרחבתי את גבלך ולא יחמד אישׁ את ארצך בעלתך לראות את פני יהוה אלהיך שׁלשׁ פעמים בשׁנה׃
Exodus 34:25 לא תשׁחט על חמץ דם זבחי ולא ילין לבקר זבח חג הפסח׃
Exodus 34:26 ראשׁית בכורי אדמתך תביא בית יהוה אלהיך לא תבשׁל גדי בחלב אמו׃
Exodus 34:27 ויאמר יהוה אל משׁה כתב לך את הדברים האלה כי על פי הדברים האלה כרתי אתך ברית ואת ישׂראל׃
Exodus 34:28 ויהי שׁם עם יהוה ארבעים יום וארבעים לילה לחם לא אכל ומים לא שׁתה ויכתב על הלחת את דברי הברית עשׂרת הדברים׃
Exodus 34:29 ויהי ברדת משׁה מהר סיני ושׁני לחת העדת ביד משׁה ברדתו מן ההר ומשׁה לא ידע כי קרן עור פניו בדברו אתו׃
Exodus 34:30 וירא אהרן וכל בני ישׂראל את משׁה והנה קרן עור פניו וייראו מגשׁת אליו׃
Exodus 34:31 ויקרא אלהם משׁה וישׁבו אליו אהרן וכל הנשׂאים בעדה וידבר משׁה אלהם׃
Exodus 34:32 ואחרי כן נגשׁו כל בני ישׂראל ויצום את כל אשׁר דבר יהוה אתו בהר סיני׃
Exodus 34:33 ויכל משׁה מדבר אתם ויתן על פניו מסוה׃
Exodus 34:34 ובבא משׁה לפני יהוה לדבר אתו יסיר את המסוה עד צאתו ויצא ודבר אל בני ישׂראל את אשׁר יצוה׃
Exodus 34:35 וראו בני ישׂראל את פני משׁה כי קרן עור פני משׁה והשׁיב משׁה את המסוה על פניו עד באו לדבר אתו׃
Exodus 35:1 ויקהל משׁה את כל עדת בני ישׂראל ויאמר אלהם אלה הדברים אשׁר צוה יהוה לעשׂת אתם׃
Exodus 35:2 שׁשׁת ימים תעשׂה מלאכה וביום השׁביעי יהיה לכם קדשׁ שׁבת שׁבתון ליהוה כל העשׂה בו מלאכה יומת׃
Exodus 35:3 לא תבערו אשׁ בכל משׁבתיכם ביום השׁבת׃
Exodus 35:4 ויאמר משׁה אל כל עדת בני ישׂראל לאמר זה הדבר אשׁר צוה יהוה לאמר׃
Exodus 35:5 קחו מאתכם תרומה ליהוה כל נדיב לבו יביאה את תרומת יהוה זהב וכסף ונחשׁת׃
Exodus 35:6 ותכלת וארגמן ותולעת שׁני ושׁשׁ ועזים׃
Exodus 35:7 וערת אילם מאדמים וערת תחשׁים ועצי שׂטים׃
Exodus 35:8 ושׁמן למאור ובשׂמים לשׁמן המשׁחה ולקטרת הסמים׃
Exodus 35:9 ואבני שׁהם ואבני מלאים לאפוד ולחשׁן׃
Exodus 35:10 וכל חכם לב בכם יבאו ויעשׂו את כל אשׁר צוה יהוה׃
Exodus 35:11 את המשׁכן את אהלו ואת מכסהו את קרסיו ואת קרשׁיו את בריחו את עמדיו ואת אדניו׃
Exodus 35:12 את הארן ואת בדיו את הכפרת ואת פרכת המסך׃
Exodus 35:13 את השׁלחן ואת בדיו ואת כל כליו ואת לחם הפנים׃
Exodus 35:14 ואת מנרת המאור ואת כליה ואת נרתיה ואת שׁמן המאור׃
Exodus 35:15 ואת מזבח הקטרת ואת בדיו ואת שׁמן המשׁחה ואת קטרת הסמים ואת מסך הפתח לפתח המשׁכן׃
Exodus 35:16 את מזבח העלה ואת מכבר הנחשׁת אשׁר לו את בדיו ואת כל כליו את הכיר ואת כנו׃
Exodus 35:17 את קלעי החצר את עמדיו ואת אדניה ואת מסך שׁער החצר׃
Exodus 35:18 את יתדת המשׁכן ואת יתדת החצר ואת מיתריהם׃
Exodus 35:19 את בגדי השׂרד לשׁרת בקדשׁ את בגדי הקדשׁ לאהרן הכהן ואת בגדי בניו לכהן׃
Exodus 35:20 ויצאו כל עדת בני ישׂראל מלפני משׁה׃
Exodus 35:21 ויבאו כל אישׁ אשׁר נשׂאו לבו וכל אשׁר נדבה רוחו אתו הביאו את תרומת יהוה למלאכת אהל מועד ולכל עבדתו ולבגדי הקדשׁ׃
Exodus 35:22 ויבאו האנשׁים על הנשׁים כל נדיב לב הביאו חח ונזם וטבעת וכומז כל כלי זהב וכל אישׁ אשׁר הניף תנופת זהב ליהוה׃
Exodus 35:23 וכל אישׁ אשׁר נמצא אתו תכלת וארגמן ותולעת שׁני ושׁשׁ ועזים וערת אילם מאדמים וערת תחשׁים הביאו׃
Exodus 35:24 כל מרים תרומת כסף ונחשׁת הביאו את תרומת יהוה וכל אשׁר נמצא אתו עצי שׁטים לכל מלאכת העבדה הביאו׃
Exodus 35:25 וכל אשׁה חכמת לב בידיה טוו ויביאו מטוה את התכלת ואת הארגמן את תולעת השׁני ואת השׁשׁ׃
Exodus 35:26 וכל הנשׁים אשׁר נשׂא לבן אתנה בחכמה טוו את העזים׃
Exodus 35:27 והנשׂאם הביאו את אבני השׁהם ואת אבני המלאים לאפוד ולחשׁן׃
Exodus 35:28 ואת הבשׂם ואת השׁמן למאור ולשׁמן המשׁחה ולקטרת הסמים׃
Exodus 35:29 כל אישׁ ואשׁה אשׁר נדב לבם אתם להביא לכל המלאכה אשׁר צוה יהוה לעשׂות ביד משׁה הביאו בני ישׂראל נדבה ליהוה׃
Exodus 35:30 ויאמר משׁה אל בני ישׂראל ראו קרא יהוה בשׁם בצלאל בן אורי בן חור למטה יהודה׃
Exodus 35:31 וימלא אתו רוח אלהים בחכמה בתבונה ובדעת ובכל מלאכה׃
Exodus 35:32 ולחשׁב מחשׁבת לעשׂת בזהב ובכסף ובנחשׁת׃
Exodus 35:33 ובחרשׁת אבן למלאת ובחרשׁת עץ לעשׂות בכל מלאכת מחשׁבת׃
Exodus 35:34 ולהורת נתן בלבו הוא ואהליאב בן אחיסמך למטה דן׃
Exodus 35:35 מלא אתם חכמת לב לעשׂות כל מלאכת חרשׁ וחשׁב ורקם בתכלת ובארגמן בתולעת השׁני ובשׁשׁ וארג עשׂי כל מלאכה וחשׁבי מחשׁבת׃
Exodus 36:1 ועשׂה בצלאל ואהליאב וכל אישׁ חכם לב אשׁר נתן יהוה חכמה ותבונה בהמה לדעת לעשׂת את כל מלאכת עבדת הקדשׁ לכל אשׁר צוה יהוה׃
Exodus 36:2 ויקרא משׁה אל בצלאל ואל אהליאב ואל כל אישׁ חכם לב אשׁר נתן יהוה חכמה בלבו כל אשׁר נשׂאו לבו לקרבה אל המלאכה לעשׂת אתה׃
Exodus 36:3 ויקחו מלפני משׁה את כל התרומה אשׁר הביאו בני ישׂראל למלאכת עבדת הקדשׁ לעשׂת אתה והם הביאו אליו עוד נדבה בבקר בבקר׃
Exodus 36:4 ויבאו כל החכמים העשׂים את כל מלאכת הקדשׁ אישׁ אישׁ ממלאכתו אשׁר המה עשׂים׃
Exodus 36:5 ויאמרו אל משׁה לאמר מרבים העם להביא מדי העבדה למלאכה אשׁר צוה יהוה לעשׂת אתה׃
Exodus 36:6 ויצו משׁה ויעבירו קול במחנה לאמר אישׁ ואשׁה אל יעשׂו עוד מלאכה לתרומת הקדשׁ ויכלא העם מהביא׃
Exodus 36:7 והמלאכה היתה דים לכל המלאכה לעשׂות אתה והותר׃
Exodus 36:8 ויעשׂו כל חכם לב בעשׂי המלאכה את המשׁכן עשׂר יריעת שׁשׁ משׁזר ותכלת וארגמן ותולעת שׁני כרבים מעשׂה חשׁב עשׂה אתם׃
Exodus 36:9 ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל היריעת׃
Exodus 36:10 ויחבר את חמשׁ היריעת אחת אל אחת וחמשׁ יריעת חבר אחת אל אחת׃
Exodus 36:11 ויעשׂ ללאת תכלת על שׂפת היריעה האחת מקצה במחברת כן עשׂה בשׂפת היריעה הקיצונה במחברת השׁנית׃
Exodus 36:12 חמשׁים ללאת עשׂה ביריעה האחת וחמשׁים ללאת עשׂה בקצה היריעה אשׁר במחברת השׁנית מקבילת הללאת אחת אל אחת׃
Exodus 36:13 ויעשׂ חמשׁים קרסי זהב ויחבר את היריעת אחת אל אחת בקרסים ויהי המשׁכן אחד׃
Exodus 36:14 ויעשׂ יריעת עזים לאהל על המשׁכן עשׁתי עשׂרה יריעת עשׂה אתם׃
Exodus 36:15 ארך היריעה האחת שׁלשׁים באמה וארבע אמות רחב היריעה האחת מדה אחת לעשׁתי עשׂרה יריעת׃
Exodus 36:16 ויחבר את חמשׁ היריעת לבד ואת שׁשׁ היריעת לבד׃
Exodus 36:17 ויעשׂ ללאת חמשׁים על שׂפת היריעה הקיצנה במחברת וחמשׁים ללאת עשׂה על שׂפת היריעה החברת השׁנית׃
Exodus 36:18 ויעשׂ קרסי נחשׁת חמשׁים לחבר את האהל להית אחד׃
Exodus 36:19 ויעשׂ מכסה לאהל ערת אילם מאדמים ומכסה ערת תחשׁים מלמעלה׃
Exodus 36:20 ויעשׂ את הקרשׁים למשׁכן עצי שׁטים עמדים׃
Exodus 36:21 עשׂר אמת ארך הקרשׁ ואמה וחצי האמה רחב הקרשׁ האחד׃
Exodus 36:22 שׁתי ידת לקרשׁ האחד משׁלבת אחת אל אחת כן עשׂה לכל קרשׁי המשׁכן׃
Exodus 36:23 ויעשׂ את הקרשׁים למשׁכן עשׂרים קרשׁים לפאת נגב תימנה׃
Exodus 36:24 וארבעים אדני כסף עשׂה תחת עשׂרים הקרשׁים שׁני אדנים תחת הקרשׁ האחד לשׁתי ידתיו ושׁני אדנים תחת הקרשׁ האחד לשׁתי ידתיו׃
Exodus 36:25 ולצלע המשׁכן השׁנית לפאת צפון עשׂה עשׂרים קרשׁים׃
Exodus 36:26 וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃
Exodus 36:27 ולירכתי המשׁכן ימה עשׂה שׁשׁה קרשׁים׃
Exodus 36:28 ושׁני קרשׁים עשׂה למקצעת המשׁכן בירכתים׃
Exodus 36:29 והיו תואמם מלמטה ויחדו יהיו תמים אל ראשׁו אל הטבעת האחת כן עשׂה לשׁניהם לשׁני המקצעת׃
Exodus 36:30 והיו שׁמנה קרשׁים ואדניהם כסף שׁשׁה עשׂר אדנים שׁני אדנים שׁני אדנים תחת הקרשׁ האחד׃
Exodus 36:31 ויעשׂ בריחי עצי שׁטים חמשׁה לקרשׁי צלע המשׁכן האחת׃
Exodus 36:32 וחמשׁה בריחם לקרשׁי צלע המשׁכן השׁנית וחמשׁה בריחם לקרשׁי המשׁכן לירכתים ימה׃
Exodus 36:33 ויעשׂ את הבריח התיכן לברח בתוך הקרשׁים מן הקצה אל הקצה׃
Exodus 36:34 ואת הקרשׁים צפה זהב ואת טבעתם עשׂה זהב בתים לבריחם ויצף את הבריחם זהב׃
Exodus 36:35 ויעשׂ את הפרכת תכלת וארגמן ותולעת שׁני ושׁשׁ משׁזר מעשׂה חשׁב עשׂה אתה כרבים׃
Exodus 36:36 ויעשׂ לה ארבעה עמודי שׁטים ויצפם זהב וויהם זהב ויצק להם ארבעה אדני כסף׃
Exodus 36:37 ויעשׂ מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃
Exodus 36:38 ואת עמודיו חמשׁה ואת וויהם וצפה ראשׁיהם וחשׁקיהם זהב ואדניהם חמשׁה נחשׁת׃
Exodus 37:1 ויעשׂ בצלאל את הארן עצי שׁטים אמתים וחצי ארכו ואמה וחצי רחבו ואמה וחצי קמתו׃
Exodus 37:2 ויצפהו זהב טהור מבית ומחוץ ויעשׂ לו זר זהב סביב׃
Exodus 37:3 ויצק לו ארבע טבעת זהב על ארבע פעמתיו ושׁתי טבעת על צלעו האחת ושׁתי טבעת על צלעו השׁנית׃
Exodus 37:4 ויעשׂ בדי עצי שׁטים ויצף אתם זהב׃
Exodus 37:5 ויבא את הבדים בטבעת על צלעת הארן לשׂאת את הארן׃
Exodus 37:6 ויעשׂ כפרת זהב טהור אמתים וחצי ארכה ואמה וחצי רחבה׃
Exodus 37:7 ויעשׂ שׁני כרבים זהב מקשׁה עשׂה אתם משׁני קצות הכפרת׃
Exodus 37:8 כרוב אחד מקצה מזה וכרוב אחד מקצה מזה מן הכפרת עשׂה את הכרבים משׁני קצוותו׃
Exodus 37:9 ויהיו הכרבים פרשׂי כנפים למעלה סככים בכנפיהם על הכפרת ופניהם אישׁ אל אחיו אל הכפרת היו פני הכרבים׃
Exodus 37:10 ויעשׂ את השׁלחן עצי שׁטים אמתים ארכו ואמה רחבו ואמה וחצי קמתו׃
Exodus 37:11 ויצף אתו זהב טהור ויעשׂ לו זר זהב סביב׃
Exodus 37:12 ויעשׂ לו מסגרת טפח סביב ויעשׂ זר זהב למסגרתו סביב׃
Exodus 37:13 ויצק לו ארבע טבעת זהב ויתן את הטבעת על ארבע הפאת אשׁר לארבע רגליו׃
Exodus 37:14 לעמת המסגרת היו הטבעת בתים לבדים לשׂאת את השׁלחן׃
Exodus 37:15 ויעשׂ את הבדים עצי שׁטים ויצף אתם זהב לשׂאת את השׁלחן׃
Exodus 37:16 ויעשׂ את הכלים אשׁר על השׁלחן את קערתיו ואת כפתיו ואת מנקיתיו ואת הקשׂות אשׁר יסך בהן זהב טהור׃
Exodus 37:17 ויעשׂ את המנרה זהב טהור מקשׁה עשׂה את המנרה ירכה וקנה גביעיה כפתריה ופרחיה ממנה היו׃
Exodus 37:18 ושׁשׁה קנים יצאים מצדיה שׁלשׁה קני מנרה מצדה האחד ושׁלשׁה קני מנרה מצדה השׁני׃
Exodus 37:19 שׁלשׁה גבעים משׁקדים בקנה האחד כפתר ופרח ושׁלשׁה גבעים משׁקדים בקנה אחד כפתר ופרח כן לשׁשׁת הקנים היצאים מן המנרה׃
Exodus 37:20 ובמנרה ארבעה גבעים משׁקדים כפתריה ופרחיה׃
Exodus 37:21 וכפתר תחת שׁני הקנים ממנה וכפתר תחת שׁני הקנים ממנה וכפתר תחת שׁני הקנים ממנה לשׁשׁת הקנים היצאים ממנה׃
Exodus 37:22 כפתריהם וקנתם ממנה היו כלה מקשׁה אחת זהב טהור׃
Exodus 37:23 ויעשׂ את נרתיה שׁבעה ומלקחיה ומחתתיה זהב טהור׃
Exodus 37:24 ככר זהב טהור עשׂה אתה ואת כל כליה׃
Exodus 37:25 ויעשׂ את מזבח הקטרת עצי שׁטים אמה ארכו ואמה רחבו רבוע ואמתים קמתו ממנו היו קרנתיו׃
Exodus 37:26 ויצף אתו זהב טהור את גגו ואת קירתיו סביב ואת קרנתיו ויעשׂ לו זר זהב סביב׃
Exodus 37:27 ושׁתי טבעת זהב עשׂה לו מתחת לזרו על שׁתי צלעתיו על שׁני צדיו לבתים לבדים לשׂאת אתו׃
Exodus 37:28 ויעשׂ את הבדים עצי שׁטים ויצף אתם זהב׃
Exodus 37:29 ויעשׂ את שׁמן המשׁחה קדשׁ ואת קטרת הסמים טהור מעשׂה רקח׃
Exodus 38:1 ויעשׂ את מזבח העלה עצי שׁטים חמשׁ אמות ארכו וחמשׁ אמות רחבו רבוע ושׁלשׁ אמות קמתו׃
Exodus 38:2 ויעשׂ קרנתיו על ארבע פנתיו ממנו היו קרנתיו ויצף אתו נחשׁת׃
Exodus 38:3 ויעשׂ את כל כלי המזבח את הסירת ואת היעים ואת המזרקת את המזלגת ואת המחתת כל כליו עשׂה נחשׁת׃
Exodus 38:4 ויעשׂ למזבח מכבר מעשׂה רשׁת נחשׁת תחת כרכבו מלמטה עד חציו׃
Exodus 38:5 ויצק ארבע טבעת בארבע הקצות למכבר הנחשׁת בתים לבדים׃
Exodus 38:6 ויעשׂ את הבדים עצי שׁטים ויצף אתם נחשׁת׃
Exodus 38:7 ויבא את הבדים בטבעת על צלעת המזבח לשׂאת אתו בהם נבוב לחת עשׂה אתו׃
Exodus 38:8 ויעשׂ את הכיור נחשׁת ואת כנו נחשׁת במראת הצבאת אשׁר צבאו פתח אהל מועד׃
Exodus 38:9 ויעשׂ את החצר לפאת נגב תימנה קלעי החצר שׁשׁ משׁזר מאה באמה׃
Exodus 38:10 עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃
Exodus 38:11 ולפאת צפון מאה באמה עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃
Exodus 38:12 ולפאת ים קלעים חמשׁים באמה עמודיהם עשׂרה ואדניהם עשׂרה ווי העמדים וחשׁוקיהם כסף׃
Exodus 38:13 ולפאת קדמה מזרחה חמשׁים אמה׃
Exodus 38:14 קלעים חמשׁ עשׂרה אמה אל הכתף עמודיהם שׁלשׁה ואדניהם שׁלשׁה׃
Exodus 38:15 ולכתף השׁנית מזה ומזה לשׁער החצר קלעים חמשׁ עשׂרה אמה עמדיהם שׁלשׁה ואדניהם שׁלשׁה׃
Exodus 38:16 כל קלעי החצר סביב שׁשׁ משׁזר׃
Exodus 38:17 והאדנים לעמדים נחשׁת ווי העמודים וחשׁוקיהם כסף וצפוי ראשׁיהם כסף והם מחשׁקים כסף כל עמדי החצר׃
Exodus 38:18 ומסך שׁער החצר מעשׂה רקם תכלת וארגמן ותולעת שׁני ושׁשׁ משׁזר ועשׂרים אמה ארך וקומה ברחב חמשׁ אמות לעמת קלעי החצר׃
Exodus 38:19 ועמדיהם ארבעה ואדניהם ארבעה נחשׁת וויהם כסף וצפוי ראשׁיהם וחשׁקיהם כסף׃
Exodus 38:20 וכל היתדת למשׁכן ולחצר סביב נחשׁת׃
Exodus 38:21 אלה פקודי המשׁכן משׁכן העדת אשׁר פקד על פי משׁה עבדת הלוים ביד איתמר בן אהרן הכהן׃
Exodus 38:22 ובצלאל בן אורי בן חור למטה יהודה עשׂה את כל אשׁר צוה יהוה את משׁה׃
Exodus 38:23 ואתו אהליאב בן אחיסמך למטה דן חרשׁ וחשׁב ורקם בתכלת ובארגמן ובתולעת השׁני ובשׁשׁ׃
Exodus 38:24 כל הזהב העשׂוי למלאכה בכל מלאכת הקדשׁ ויהי זהב התנופה תשׁע ועשׂרים ככר ושׁבע מאות ושׁלשׁים שׁקל בשׁקל הקדשׁ׃
Exodus 38:25 וכסף פקודי העדה מאת ככר ואלף ושׁבע מאות וחמשׁה ושׁבעים שׁקל בשׁקל הקדשׁ׃
Exodus 38:26 בקע לגלגלת מחצית השׁקל בשׁקל הקדשׁ לכל העבר על הפקדים מבן עשׂרים שׁנה ומעלה לשׁשׁ מאות אלף ושׁלשׁת אלפים וחמשׁ מאות וחמשׁים׃
Exodus 38:27 ויהי מאת ככר הכסף לצקת את אדני הקדשׁ ואת אדני הפרכת מאת אדנים למאת הככר ככר לאדן׃
Exodus 38:28 ואת האלף ושׁבע המאות וחמשׁה ושׁבעים עשׂה ווים לעמודים וצפה ראשׁיהם וחשׁק אתם׃
Exodus 38:29 ונחשׁת התנופה שׁבעים ככר ואלפים וארבע מאות שׁקל׃
Exodus 38:30 ויעשׂ בה את אדני פתח אהל מועד ואת מזבח הנחשׁת ואת מכבר הנחשׁת אשׁר לו ואת כל כלי המזבח׃
Exodus 38:31 ואת אדני החצר סביב ואת אדני שׁער החצר ואת כל יתדת המשׁכן ואת כל יתדת החצר סביב׃
Exodus 39:1 ומן התכלת והארגמן ותולעת השׁני עשׂו בגדי שׂרד לשׁרת בקדשׁ ויעשׂו את בגדי הקדשׁ אשׁר לאהרן כאשׁר צוה יהוה את משׁה׃
Exodus 39:2 ויעשׂ את האפד זהב תכלת וארגמן ותולעת שׁני ושׁשׁ משׁזר׃
Exodus 39:3 וירקעו את פחי הזהב וקצץ פתילם לעשׂות בתוך התכלת ובתוך הארגמן ובתוך תולעת השׁני ובתוך השׁשׁ מעשׂה חשׁב׃
Exodus 39:4 כתפת עשׂו לו חברת על שׁני קצוותו חבר׃
Exodus 39:5 וחשׁב אפדתו אשׁר עליו ממנו הוא כמעשׂהו זהב תכלת וארגמן ותולעת שׁני ושׁשׁ משׁזר כאשׁר צוה יהוה את משׁה׃
Exodus 39:6 ויעשׂו את אבני השׁהם מסבת משׁבצת זהב מפתחת פתוחי חותם על שׁמות בני ישׂראל׃
Exodus 39:7 וישׂם אתם על כתפת האפד אבני זכרון לבני ישׂראל כאשׁר צוה יהוה את משׁה׃
Exodus 39:8 ויעשׂ את החשׁן מעשׂה חשׁב כמעשׂה אפד זהב תכלת וארגמן ותולעת שׁני ושׁשׁ משׁזר׃
Exodus 39:9 רבוע היה כפול עשׂו את החשׁן זרת ארכו וזרת רחבו כפול׃
Exodus 39:10 וימלאו בו ארבעה טורי אבן טור אדם פטדה וברקת הטור האחד׃
Exodus 39:11 והטור השׁני נפך ספיר ויהלם׃
Exodus 39:12 והטור השׁלישׁי לשׁם שׁבו ואחלמה׃
Exodus 39:13 והטור הרביעי תרשׁישׁ שׁהם וישׁפה מוסבת משׁבצת זהב במלאתם׃
Exodus 39:14 והאבנים על שׁמת בני ישׂראל הנה שׁתים עשׂרה על שׁמתם פתוחי חתם אישׁ על שׁמו לשׁנים עשׂר שׁבט׃
Exodus 39:15 ויעשׂו על החשׁן שׁרשׁרת גבלת מעשׂה עבת זהב טהור׃
Exodus 39:16 ויעשׂו שׁתי משׁבצת זהב ושׁתי טבעת זהב ויתנו את שׁתי הטבעת על שׁני קצות החשׁן׃
Exodus 39:17 ויתנו שׁתי העבתת הזהב על שׁתי הטבעת על קצות החשׁן׃
Exodus 39:18 ואת שׁתי קצות שׁתי העבתת נתנו על שׁתי המשׁבצת ויתנם על כתפת האפד אל מול פניו׃
Exodus 39:19 ויעשׂו שׁתי טבעת זהב וישׂימו על שׁני קצות החשׁן על שׂפתו אשׁר אל עבר האפד ביתה׃
Exodus 39:20 ויעשׂו שׁתי טבעת זהב ויתנם על שׁתי כתפת האפד מלמטה ממול פניו לעמת מחברתו ממעל לחשׁב האפד׃
Exodus 39:21 וירכסו את החשׁן מטבעתיו אל טבעת האפד בפתיל תכלת להית על חשׁב האפד ולא יזח החשׁן מעל האפד כאשׁר צוה יהוה את משׁה׃
Exodus 39:22 ויעשׂ את מעיל האפד מעשׂה ארג כליל תכלת׃
Exodus 39:23 ופי המעיל בתוכו כפי תחרא שׂפה לפיו סביב לא יקרע׃
Exodus 39:24 ויעשׂו על שׁולי המעיל רמוני תכלת וארגמן ותולעת שׁני משׁזר׃
Exodus 39:25 ויעשׂו פעמני זהב טהור ויתנו את הפעמנים בתוך הרמנים על שׁולי המעיל סביב בתוך הרמנים׃
Exodus 39:26 פעמן ורמן פעמן ורמן על שׁולי המעיל סביב לשׁרת כאשׁר צוה יהוה את משׁה׃
Exodus 39:27 ויעשׂו את הכתנת שׁשׁ מעשׂה ארג לאהרן ולבניו׃
Exodus 39:28 ואת המצנפת שׁשׁ ואת פארי המגבעת שׁשׁ ואת מכנסי הבד שׁשׁ משׁזר׃
Exodus 39:29 ואת האבנט שׁשׁ משׁזר ותכלת וארגמן ותולעת שׁני מעשׂה רקם כאשׁר צוה יהוה את משׁה׃
Exodus 39:30 ויעשׂו את ציץ נזר הקדשׁ זהב טהור ויכתבו עליו מכתב פתוחי חותם קדשׁ ליהוה׃
Exodus 39:31 ויתנו עליו פתיל תכלת לתת על המצנפת מלמעלה כאשׁר צוה יהוה את משׁה׃
Exodus 39:32 ותכל כל עבדת משׁכן אהל מועד ויעשׂו בני ישׂראל ככל אשׁר צוה יהוה את משׁה כן עשׂו׃
Exodus 39:33 ויביאו את המשׁכן אל משׁה את האהל ואת כל כליו קרסיו קרשׁיו בריחו ועמדיו ואדניו׃
Exodus 39:34 ואת מכסה עורת האילם המאדמים ואת מכסה ערת התחשׁים ואת פרכת המסך׃
Exodus 39:35 את ארון העדת ואת בדיו ואת הכפרת׃
Exodus 39:36 את השׁלחן את כל כליו ואת לחם הפנים׃
Exodus 39:37 את המנרה הטהרה את נרתיה נרת המערכה ואת כל כליה ואת שׁמן המאור׃
Exodus 39:38 ואת מזבח הזהב ואת שׁמן המשׁחה ואת קטרת הסמים ואת מסך פתח האהל׃
Exodus 39:39 את מזבח הנחשׁת ואת מכבר הנחשׁת אשׁר לו את בדיו ואת כל כליו את הכיר ואת כנו׃
Exodus 39:40 את קלעי החצר את עמדיה ואת אדניה ואת המסך לשׁער החצר את מיתריו ויתדתיה ואת כל כלי עבדת המשׁכן לאהל מועד׃
Exodus 39:41 את בגדי השׂרד לשׁרת בקדשׁ את בגדי הקדשׁ לאהרן הכהן ואת בגדי בניו לכהן׃
Exodus 39:42 ככל אשׁר צוה יהוה את משׁה כן עשׂו בני ישׂראל את כל העבדה׃
Exodus 39:43 וירא משׁה את כל המלאכה והנה עשׂו אתה כאשׁר צוה יהוה כן עשׂו ויברך אתם משׁה׃
Exodus 40:1 וידבר יהוה אל משׁה לאמר׃
Exodus 40:2 ביום החדשׁ הראשׁון באחד לחדשׁ תקים את משׁכן אהל מועד׃
Exodus 40:3 ושׂמת שׁם את ארון העדות וסכת על הארן את הפרכת׃
Exodus 40:4 והבאת את השׁלחן וערכת את ערכו והבאת את המנרה והעלית את נרתיה׃
Exodus 40:5 ונתתה את מזבח הזהב לקטרת לפני ארון העדת ושׂמת את מסך הפתח למשׁכן׃
Exodus 40:6 ונתתה את מזבח העלה לפני פתח משׁכן אהל מועד׃
Exodus 40:7 ונתת את הכיר בין אהל מועד ובין המזבח ונתת שׁם מים׃
Exodus 40:8 ושׂמת את החצר סביב ונתת את מסך שׁער החצר׃
Exodus 40:9 ולקחת את שׁמן המשׁחה ומשׁחת את המשׁכן ואת כל אשׁר בו וקדשׁת אתו ואת כל כליו והיה קדשׁ׃
Exodus 40:10 ומשׁחת את מזבח העלה ואת כל כליו וקדשׁת את המזבח והיה המזבח קדשׁ קדשׁים׃
Exodus 40:11 ומשׁחת את הכיר ואת כנו וקדשׁת אתו׃
Exodus 40:12 והקרבת את אהרן ואת בניו אל פתח אהל מועד ורחצת אתם במים׃
Exodus 40:13 והלבשׁת את אהרן את בגדי הקדשׁ ומשׁחת אתו וקדשׁת אתו וכהן׃
Exodus 40:14 ואת בניו תקריב והלבשׁת אתם כתנת׃
Exodus 40:15 ומשׁחת אתם כאשׁר משׁחת את אביהם וכהנו לי והיתה להית להם משׁחתם לכהנת עולם לדרתם׃
Exodus 40:16 ויעשׂ משׁה ככל אשׁר צוה יהוה אתו כן עשׂה׃
Exodus 40:17 ויהי בחדשׁ הראשׁון בשׁנה השׁנית באחד לחדשׁ הוקם המשׁכן׃
Exodus 40:18 ויקם משׁה את המשׁכן ויתן את אדניו וישׂם את קרשׁיו ויתן את בריחיו ויקם את עמודיו׃
Exodus 40:19 ויפרשׂ את האהל על המשׁכן וישׂם את מכסה האהל עליו מלמעלה כאשׁר צוה יהוה את משׁה׃
Exodus 40:20 ויקח ויתן את העדת אל הארן וישׂם את הבדים על הארן ויתן את הכפרת על הארן מלמעלה׃
Exodus 40:21 ויבא את הארן אל המשׁכן וישׂם את פרכת המסך ויסך על ארון העדות כאשׁר צוה יהוה את משׁה׃
Exodus 40:22 ויתן את השׁלחן באהל מועד על ירך המשׁכן צפנה מחוץ לפרכת׃
Exodus 40:23 ויערך עליו ערך לחם לפני יהוה כאשׁר צוה יהוה את משׁה׃
Exodus 40:24 וישׂם את המנרה באהל מועד נכח השׁלחן על ירך המשׁכן נגבה׃
Exodus 40:25 ויעל הנרת לפני יהוה כאשׁר צוה יהוה את משׁה׃
Exodus 40:26 וישׂם את מזבח הזהב באהל מועד לפני הפרכת׃
Exodus 40:27 ויקטר עליו קטרת סמים כאשׁר צוה יהוה את משׁה׃
Exodus 40:28 וישׂם את מסך הפתח למשׁכן׃
Exodus 40:29 ואת מזבח העלה שׂם פתח משׁכן אהל מועד ויעל עליו את העלה ואת המנחה כאשׁר צוה יהוה את משׁה׃
Exodus 40:30 וישׂם את הכיר בין אהל מועד ובין המזבח ויתן שׁמה מים לרחצה׃
Exodus 40:31 ורחצו ממנו משׁה ואהרן ובניו את ידיהם ואת רגליהם׃
Exodus 40:32 בבאם אל אהל מועד ובקרבתם אל המזבח ירחצו כאשׁר צוה יהוה את משׁה׃
Exodus 40:33 ויקם את החצר סביב למשׁכן ולמזבח ויתן את מסך שׁער החצר ויכל משׁה את המלאכה׃
Exodus 40:34 ויכס הענן את אהל מועד וכבוד יהוה מלא את המשׁכן׃
Exodus 40:35 ולא יכל משׁה לבוא אל אהל מועד כי שׁכן עליו הענן וכבוד יהוה מלא את המשׁכן׃
Exodus 40:36 ובהעלות הענן מעל המשׁכן יסעו בני ישׂראל בכל מסעיהם׃
Exodus 40:37 ואם לא יעלה הענן ולא יסעו עד יום העלתו׃
Exodus 40:38 כי ענן יהוה על המשׁכן יומם ואשׁ תהיה לילה בו לעיני כל בית ישׂראל בכל מסעיהם׃
Leviticus 1:1 ויקרא אל משׁה וידבר יהוה אליו מאהל מועד לאמר׃
Leviticus 1:2 דבר אל בני ישׂראל ואמרת אלהם אדם כי יקריב מכם קרבן ליהוה מן הבהמה מן הבקר ומן הצאן תקריבו את קרבנכם׃
Leviticus 1:3 אם עלה קרבנו מן הבקר זכר תמים יקריבנו אל פתח אהל מועד יקריב אתו לרצנו לפני יהוה׃
Leviticus 1:4 וסמך ידו על ראשׁ העלה ונרצה לו לכפר עליו׃
Leviticus 1:5 ושׁחט את בן הבקר לפני יהוה והקריבו בני אהרן הכהנים את הדם וזרקו את הדם על המזבח סביב אשׁר פתח אהל מועד׃
Leviticus 1:6 והפשׁיט את העלה ונתח אתה לנתחיה׃
Leviticus 1:7 ונתנו בני אהרן הכהן אשׁ על המזבח וערכו עצים על האשׁ׃
Leviticus 1:8 וערכו בני אהרן הכהנים את הנתחים את הראשׁ ואת הפדר על העצים אשׁר על האשׁ אשׁר על המזבח׃
Leviticus 1:9 וקרבו וכרעיו ירחץ במים והקטיר הכהן את הכל המזבחה עלה אשׁה ריח ניחוח ליהוה׃
Leviticus 1:10 ואם מן הצאן קרבנו מן הכשׂבים או מן העזים לעלה זכר תמים יקריבנו׃
Leviticus 1:11 ושׁחט אתו על ירך המזבח צפנה לפני יהוה וזרקו בני אהרן הכהנים את דמו על המזבח סביב׃
Leviticus 1:12 ונתח אתו לנתחיו ואת ראשׁו ואת פדרו וערך הכהן אתם על העצים אשׁר על האשׁ אשׁר על המזבח׃
Leviticus 1:13 והקרב והכרעים ירחץ במים והקריב הכהן את הכל והקטיר המזבחה עלה הוא אשׁה ריח ניחח ליהוה׃
Leviticus 1:14 ואם מן העוף עלה קרבנו ליהוה והקריב מן התרים או מן בני היונה את קרבנו׃
Leviticus 1:15 והקריבו הכהן אל המזבח ומלק את ראשׁו והקטיר המזבחה ונמצה דמו על קיר המזבח׃
Leviticus 1:16 והסיר את מראתו בנצתה והשׁליך אתה אצל המזבח קדמה אל מקום הדשׁן׃
Leviticus 1:17 ושׁסע אתו בכנפיו לא יבדיל והקטיר אתו הכהן המזבחה על העצים אשׁר על האשׁ עלה הוא אשׁה ריח ניחח ליהוה׃
Leviticus 2:1 ונפשׁ כי תקריב קרבן מנחה ליהוה סלת יהיה קרבנו ויצק עליה שׁמן ונתן עליה לבנה׃
Leviticus 2:2 והביאה אל בני אהרן הכהנים וקמץ משׁם מלא קמצו מסלתה ומשׁמנה על כל לבנתה והקטיר הכהן את אזכרתה המזבחה אשׁה ריח ניחח ליהוה׃
Leviticus 2:3 והנותרת מן המנחה לאהרן ולבניו קדשׁ קדשׁים מאשׁי יהוה׃
Leviticus 2:4 וכי תקרב קרבן מנחה מאפה תנור סלת חלות מצת בלולת בשׁמן ורקיקי מצות משׁחים בשׁמן׃
Leviticus 2:5 ואם מנחה על המחבת קרבנך סלת בלולה בשׁמן מצה תהיה׃
Leviticus 2:6 פתות אתה פתים ויצקת עליה שׁמן מנחה הוא׃
Leviticus 2:7 ואם מנחת מרחשׁת קרבנך סלת בשׁמן תעשׂה׃
Leviticus 2:8 והבאת את המנחה אשׁר יעשׂה מאלה ליהוה והקריבה אל הכהן והגישׁה אל המזבח׃
Leviticus 2:9 והרים הכהן מן המנחה את אזכרתה והקטיר המזבחה אשׁה ריח ניחח ליהוה׃
Leviticus 2:10 והנותרת מן המנחה לאהרן ולבניו קדשׁ קדשׁים מאשׁי יהוה׃
Leviticus 2:11 כל המנחה אשׁר תקריבו ליהוה לא תעשׂה חמץ כי כל שׂאר וכל דבשׁ לא תקטירו ממנו אשׁה ליהוה׃
Leviticus 2:12 קרבן ראשׁית תקריבו אתם ליהוה ואל המזבח לא יעלו לריח ניחח׃
Leviticus 2:13 וכל קרבן מנחתך במלח תמלח ולא תשׁבית מלח ברית אלהיך מעל מנחתך על כל קרבנך תקריב מלח׃
Leviticus 2:14 ואם תקריב מנחת בכורים ליהוה אביב קלוי באשׁ גרשׂ כרמל תקריב את מנחת בכוריך׃
Leviticus 2:15 ונתת עליה שׁמן ושׂמת עליה לבנה מנחה הוא׃
Leviticus 2:16 והקטיר הכהן את אזכרתה מגרשׂה ומשׁמנה על כל לבנתה אשׁה ליהוה׃
Leviticus 3:1 ואם זבח שׁלמים קרבנו אם מן הבקר הוא מקריב אם זכר אם נקבה תמים יקריבנו לפני יהוה׃
Leviticus 3:2 וסמך ידו על ראשׁ קרבנו ושׁחטו פתח אהל מועד וזרקו בני אהרן הכהנים את הדם על המזבח סביב׃
Leviticus 3:3 והקריב מזבח השׁלמים אשׁה ליהוה את החלב המכסה את הקרב ואת כל החלב אשׁר על הקרב׃
Leviticus 3:4 ואת שׁתי הכלית ואת החלב אשׁר עלהן אשׁר על הכסלים ואת היתרת על הכבד על הכליות יסירנה׃
Leviticus 3:5 והקטירו אתו בני אהרן המזבחה על העלה אשׁר על העצים אשׁר על האשׁ אשׁה ריח ניחח ליהוה׃
Leviticus 3:6 ואם מן הצאן קרבנו לזבח שׁלמים ליהוה זכר או נקבה תמים יקריבנו׃
Leviticus 3:7 אם כשׂב הוא מקריב את קרבנו והקריב אתו לפני יהוה׃
Leviticus 3:8 וסמך את ידו על ראשׁ קרבנו ושׁחט אתו לפני אהל מועד וזרקו בני אהרן את דמו על המזבח סביב׃
Leviticus 3:9 והקריב מזבח השׁלמים אשׁה ליהוה חלבו האליה תמימה לעמת העצה יסירנה ואת החלב המכסה את הקרב ואת כל החלב אשׁר על הקרב׃
Leviticus 3:10 ואת שׁתי הכלית ואת החלב אשׁר עלהן אשׁר על הכסלים ואת היתרת על הכבד על הכלית יסירנה׃
Leviticus 3:11 והקטירו הכהן המזבחה לחם אשׁה ליהוה׃
Leviticus 3:12 ואם עז קרבנו והקריבו לפני יהוה׃
Leviticus 3:13 וסמך את ידו על ראשׁו ושׁחט אתו לפני אהל מועד וזרקו בני אהרן את דמו על המזבח סביב׃
Leviticus 3:14 והקריב ממנו קרבנו אשׁה ליהוה את החלב המכסה את הקרב ואת כל החלב אשׁר על הקרב׃
Leviticus 3:15 ואת שׁתי הכלית ואת החלב אשׁר עלהן אשׁר על הכסלים ואת היתרת על הכבד על הכלית יסירנה׃
Leviticus 3:16 והקטירם הכהן המזבחה לחם אשׁה לריח ניחח כל חלב ליהוה׃
Leviticus 3:17 חקת עולם לדרתיכם בכל מושׁבתיכם כל חלב וכל דם לא תאכלו׃
Leviticus 4:1 וידבר יהוה אל משׁה לאמר׃
Leviticus 4:2 דבר אל בני ישׂראל לאמר נפשׁ כי תחטא בשׁגגה מכל מצות יהוה אשׁר לא תעשׂינה ועשׂה מאחת מהנה׃
Leviticus 4:3 אם הכהן המשׁיח יחטא לאשׁמת העם והקריב על חטאתו אשׁר חטא פר בן בקר תמים ליהוה לחטאת׃
Leviticus 4:4 והביא את הפר אל פתח אהל מועד לפני יהוה וסמך את ידו על ראשׁ הפר ושׁחט את הפר לפני יהוה׃
Leviticus 4:5 ולקח הכהן המשׁיח מדם הפר והביא אתו אל אהל מועד׃
Leviticus 4:6 וטבל הכהן את אצבעו בדם והזה מן הדם שׁבע פעמים לפני יהוה את פני פרכת הקדשׁ׃
Leviticus 4:7 ונתן הכהן מן הדם על קרנות מזבח קטרת הסמים לפני יהוה אשׁר באהל מועד ואת כל דם הפר ישׁפך אל יסוד מזבח העלה אשׁר פתח אהל מועד׃
Leviticus 4:8 ואת כל חלב פר החטאת ירים ממנו את החלב המכסה על הקרב ואת כל החלב אשׁר על הקרב׃
Leviticus 4:9 ואת שׁתי הכלית ואת החלב אשׁר עליהן אשׁר על הכסלים ואת היתרת על הכבד על הכליות יסירנה׃
Leviticus 4:10 כאשׁר יורם משׁור זבח השׁלמים והקטירם הכהן על מזבח העלה׃
Leviticus 4:11 ואת עור הפר ואת כל בשׂרו על ראשׁו ועל כרעיו וקרבו ופרשׁו׃
Leviticus 4:12 והוציא את כל הפר אל מחוץ למחנה אל מקום טהור אל שׁפך הדשׁן ושׂרף אתו על עצים באשׁ על שׁפך הדשׁן ישׂרף׃
Leviticus 4:13 ואם כל עדת ישׂראל ישׁגו ונעלם דבר מעיני הקהל ועשׂו אחת מכל מצות יהוה אשׁר לא תעשׂינה ואשׁמו׃
Leviticus 4:14 ונודעה החטאת אשׁר חטאו עליה והקריבו הקהל פר בן בקר לחטאת והביאו אתו לפני אהל מועד׃
Leviticus 4:15 וסמכו זקני העדה את ידיהם על ראשׁ הפר לפני יהוה ושׁחט את הפר לפני יהוה׃
Leviticus 4:16 והביא הכהן המשׁיח מדם הפר אל אהל מועד׃
Leviticus 4:17 וטבל הכהן אצבעו מן הדם והזה שׁבע פעמים לפני יהוה את פני הפרכת׃
Leviticus 4:18 ומן הדם יתן על קרנת המזבח אשׁר לפני יהוה אשׁר באהל מועד ואת כל הדם ישׁפך אל יסוד מזבח העלה אשׁר פתח אהל מועד׃
Leviticus 4:19 ואת כל חלבו ירים ממנו והקטיר המזבחה׃
Leviticus 4:20 ועשׂה לפר כאשׁר עשׂה לפר החטאת כן יעשׂה לו וכפר עלהם הכהן ונסלח להם׃
Leviticus 4:21 והוציא את הפר אל מחוץ למחנה ושׂרף אתו כאשׁר שׂרף את הפר הראשׁון חטאת הקהל הוא׃
Leviticus 4:22 אשׁר נשׂיא יחטא ועשׂה אחת מכל מצות יהוה אלהיו אשׁר לא תעשׂינה בשׁגגה ואשׁם׃
Leviticus 4:23 או הודע אליו חטאתו אשׁר חטא בה והביא את קרבנו שׂעיר עזים זכר תמים׃
Leviticus 4:24 וסמך ידו על ראשׁ השׂעיר ושׁחט אתו במקום אשׁר ישׁחט את העלה לפני יהוה חטאת הוא׃
Leviticus 4:25 ולקח הכהן מדם החטאת באצבעו ונתן על קרנת מזבח העלה ואת דמו ישׁפך אל יסוד מזבח העלה׃
Leviticus 4:26 ואת כל חלבו יקטיר המזבחה כחלב זבח השׁלמים וכפר עליו הכהן מחטאתו ונסלח׃
Leviticus 4:27 ואם נפשׁ אחת תחטא בשׁגגה מעם הארץ בעשׂתה אחת ממצות יהוה אשׁר לא תעשׂינה ואשׁם׃
Leviticus 4:28 או הודע אליו חטאתו אשׁר חטא והביא קרבנו שׂעירת עזים תמימה נקבה על חטאתו אשׁר חטא׃
Leviticus 4:29 וסמך את ידו על ראשׁ החטאת ושׁחט את החטאת במקום העלה׃
Leviticus 4:30 ולקח הכהן מדמה באצבעו ונתן על קרנת מזבח העלה ואת כל דמה ישׁפך אל יסוד המזבח׃
Leviticus 4:31 ואת כל חלבה יסיר כאשׁר הוסר חלב מעל זבח השׁלמים והקטיר הכהן המזבחה לריח ניחח ליהוה וכפר עליו הכהן ונסלח׃
Leviticus 4:32 ואם כבשׂ יביא קרבנו לחטאת נקבה תמימה יביאנה׃
Leviticus 4:33 וסמך את ידו על ראשׁ החטאת ושׁחט אתה לחטאת במקום אשׁר ישׁחט את העלה׃
Leviticus 4:34 ולקח הכהן מדם החטאת באצבעו ונתן על קרנת מזבח העלה ואת כל דמה ישׁפך אל יסוד המזבח׃
Leviticus 4:35 ואת כל חלבה יסיר כאשׁר יוסר חלב הכשׂב מזבח השׁלמים והקטיר הכהן אתם המזבחה על אשׁי יהוה וכפר עליו הכהן על חטאתו אשׁר חטא ונסלח׃
Leviticus 5:1 ונפשׁ כי תחטא ושׁמעה קול אלה והוא עד או ראה או ידע אם לוא יגיד ונשׂא עונו׃
Leviticus 5:2 או נפשׁ אשׁר תגע בכל דבר טמא או בנבלת חיה טמאה או בנבלת בהמה טמאה או בנבלת שׁרץ טמא ונעלם ממנו והוא טמא ואשׁם׃
Leviticus 5:3 או כי יגע בטמאת אדם לכל טמאתו אשׁר יטמא בה ונעלם ממנו והוא ידע ואשׁם׃
Leviticus 5:4 או נפשׁ כי תשׁבע לבטא בשׂפתים להרע או להיטיב לכל אשׁר יבטא האדם בשׁבעה ונעלם ממנו והוא ידע ואשׁם לאחת מאלה׃
Leviticus 5:5 והיה כי יאשׁם לאחת מאלה והתודה אשׁר חטא עליה׃
Leviticus 5:6 והביא את אשׁמו ליהוה על חטאתו אשׁר חטא נקבה מן הצאן כשׂבה או שׂעירת עזים לחטאת וכפר עליו הכהן מחטאתו׃
Leviticus 5:7 ואם לא תגיע ידו די שׂה והביא את אשׁמו אשׁר חטא שׁתי תרים או שׁני בני יונה ליהוה אחד לחטאת ואחד לעלה׃
Leviticus 5:8 והביא אתם אל הכהן והקריב את אשׁר לחטאת ראשׁונה ומלק את ראשׁו ממול ערפו ולא יבדיל׃
Leviticus 5:9 והזה מדם החטאת על קיר המזבח והנשׁאר בדם ימצה אל יסוד המזבח חטאת הוא׃
Leviticus 5:10 ואת השׁני יעשׂה עלה כמשׁפט וכפר עליו הכהן מחטאתו אשׁר חטא ונסלח׃
Leviticus 5:11 ואם לא תשׂיג ידו לשׁתי תרים או לשׁני בני יונה והביא את קרבנו אשׁר חטא עשׂירת האפה סלת לחטאת לא ישׂים עליה שׁמן ולא יתן עליה לבנה כי חטאת הוא׃
Leviticus 5:12 והביאה אל הכהן וקמץ הכהן ממנה מלוא קמצו את אזכרתה והקטיר המזבחה על אשׁי יהוה חטאת הוא׃
Leviticus 5:13 וכפר עליו הכהן על חטאתו אשׁר חטא מאחת מאלה ונסלח לו והיתה לכהן כמנחה׃
Leviticus 5:14 וידבר יהוה אל משׁה לאמר׃
Leviticus 5:15 נפשׁ כי תמעל מעל וחטאה בשׁגגה מקדשׁי יהוה והביא את אשׁמו ליהוה איל תמים מן הצאן בערכך כסף שׁקלים בשׁקל הקדשׁ לאשׁם׃
Leviticus 5:16 ואת אשׁר חטא מן הקדשׁ ישׁלם ואת חמישׁתו יוסף עליו ונתן אתו לכהן והכהן יכפר עליו באיל האשׁם ונסלח׃
Leviticus 5:17 ואם נפשׁ כי תחטא ועשׂתה אחת מכל מצות יהוה אשׁר לא תעשׂינה ולא ידע ואשׁם ונשׂא עונו׃
Leviticus 5:18 והביא איל תמים מן הצאן בערכך לאשׁם אל הכהן וכפר עליו הכהן על שׁגגתו אשׁר שׁגג והוא לא ידע ונסלח׃
Leviticus 5:19 אשׁם הוא אשׁם אשׁם ליהוה׃
Leviticus 6:1 (5:20) וידבר יהוה אל משׁה לאמר׃
Leviticus 6:2 (5:21) נפשׁ כי תחטא ומעלה מעל ביהוה וכחשׁ בעמיתו בפקדון או בתשׂומת יד או בגזל או עשׁק את עמיתו׃
Leviticus 6:3 (5:22) או מצא אבדה וכחשׁ בה ונשׁבע על שׁקר על אחת מכל אשׁר יעשׂה האדם לחטא בהנה׃
Leviticus 6:4 (5:23) והיה כי יחטא ואשׁם והשׁיב את הגזלה אשׁר גזל או את העשׁק אשׁר עשׁק או את הפקדון אשׁר הפקד אתו או את האבדה אשׁר מצא׃
Leviticus 6:5 (5:24) או מכל אשׁר ישׁבע עליו לשׁקר ושׁלם אתו בראשׁו וחמשׁתיו יסף עליו לאשׁר הוא לו יתננו ביום אשׁמתו׃
Leviticus 6:6 (5:25) ואת אשׁמו יביא ליהוה איל תמים מן הצאן בערכך לאשׁם אל הכהן׃
Leviticus 6:7 (5:26) וכפר עליו הכהן לפני יהוה ונסלח לו על אחת מכל אשׁר יעשׂה לאשׁמה׃
Leviticus 6:8 (6:1) וידבר יהוה אל משׁה לאמר׃
Leviticus 6:9 (6:2) צו את אהרן ואת בניו לאמר זאת תורת העלה הוא העלה על מוקדה על המזבח כל הלילה עד הבקר ואשׁ המזבח תוקד׃
Leviticus 6:10 (6:3) ולבשׁ הכהן מדו בד ומכנסי בד ילבשׁ על בשׂרו והרים את הדשׁן אשׁר תאכל האשׁ את העלה על המזבח ושׂמו אצל המזבח׃
Leviticus 6:11 (6:4) ופשׁט את בגדיו ולבשׁ בגדים אחרים והוציא את הדשׁן אל מחוץ למחנה אל מקום טהור׃
Leviticus 6:12 (6:5) והאשׁ על המזבח תוקד בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השׁלמים׃
Leviticus 6:13 (6:6) אשׁ תמיד תוקד על המזבח לא תכבה׃
Leviticus 6:14 (6:7) וזאת תורת המנחה הקרב אתה בני אהרן לפני יהוה אל פני המזבח׃
Leviticus 6:15 (6:8) והרים ממנו בקמצו מסלת המנחה ומשׁמנה ואת כל הלבנה אשׁר על המנחה והקטיר המזבח ריח ניחח אזכרתה ליהוה׃
Leviticus 6:16 (6:9) והנותרת ממנה יאכלו אהרן ובניו מצות תאכל במקום קדשׁ בחצר אהל מועד יאכלוה׃
Leviticus 6:17 (6:10) לא תאפה חמץ חלקם נתתי אתה מאשׁי קדשׁ קדשׁים הוא כחטאת וכאשׁם׃
Leviticus 6:18 (6:11) כל זכר בבני אהרן יאכלנה חק עולם לדרתיכם מאשׁי יהוה כל אשׁר יגע בהם יקדשׁ׃
Leviticus 6:19 (6:12) וידבר יהוה אל משׁה לאמר׃
Leviticus 6:20 (6:13) זה קרבן אהרן ובניו אשׁר יקריבו ליהוה ביום המשׁח אתו עשׂירת האפה סלת מנחה תמיד מחציתה בבקר ומחציתה בערב׃
Leviticus 6:21 (6:14) על מחבת בשׁמן תעשׂה מרבכת תביאנה תפיני מנחת פתים תקריב ריח ניחח ליהוה׃
Leviticus 6:22 (6:15) והכהן המשׁיח תחתיו מבניו יעשׂה אתה חק עולם ליהוה כליל תקטר׃
Leviticus 6:23 (6:16) וכל מנחת כהן כליל תהיה לא תאכל׃
Leviticus 6:24 (6:17) וידבר יהוה אל משׁה לאמר׃
Leviticus 6:25 (6:18) דבר אל אהרן ואל בניו לאמר זאת תורת החטאת במקום אשׁר תשׁחט העלה תשׁחט החטאת לפני יהוה קדשׁ קדשׁים הוא׃
Leviticus 6:26 (6:19) הכהן המחטא אתה יאכלנה במקום קדשׁ תאכל בחצר אהל מועד׃
Leviticus 6:27 (6:20) כל אשׁר יגע בבשׂרה יקדשׁ ואשׁר יזה מדמה על הבגד אשׁר יזה עליה תכבס במקום קדשׁ׃
Leviticus 6:28 (6:21) וכלי חרשׂ אשׁר תבשׁל בו ישׁבר ואם בכלי נחשׁת בשׁלה ומרק ושׁטף במים׃
Leviticus 6:29 (6:22) כל זכר בכהנים יאכל אתה קדשׁ קדשׁים הוא׃
Leviticus 6:30 (6:23) וכל חטאת אשׁר יובא מדמה אל אהל מועד לכפר בקדשׁ לא תאכל באשׁ תשׂרף׃
Leviticus 7:1 וזאת תורת האשׁם קדשׁ קדשׁים הוא׃
Leviticus 7:2 במקום אשׁר ישׁחטו את העלה ישׁחטו את האשׁם ואת דמו יזרק על המזבח סביב׃
Leviticus 7:3 ואת כל חלבו יקריב ממנו את האליה ואת החלב המכסה את הקרב׃
Leviticus 7:4 ואת שׁתי הכלית ואת החלב אשׁר עליהן אשׁר על הכסלים ואת היתרת על הכבד על הכלית יסירנה׃
Leviticus 7:5 והקטיר אתם הכהן המזבחה אשׁה ליהוה אשׁם הוא׃
Leviticus 7:6 כל זכר בכהנים יאכלנו במקום קדושׁ יאכל קדשׁ קדשׁים הוא׃
Leviticus 7:7 כחטאת כאשׁם תורה אחת להם הכהן אשׁר יכפר בו לו יהיה׃
Leviticus 7:8 והכהן המקריב את עלת אישׁ עור העלה אשׁר הקריב לכהן לו יהיה׃
Leviticus 7:9 וכל מנחה אשׁר תאפה בתנור וכל נעשׂה במרחשׁת ועל מחבת לכהן המקריב אתה לו תהיה׃
Leviticus 7:10 וכל מנחה בלולה בשׁמן וחרבה לכל בני אהרן תהיה אישׁ כאחיו׃
Leviticus 7:11 וזאת תורת זבח השׁלמים אשׁר יקריב ליהוה׃
Leviticus 7:12 אם על תודה יקריבנו והקריב על זבח התודה חלות מצות בלולת בשׁמן ורקיקי מצות משׁחים בשׁמן וסלת מרבכת חלת בלולת בשׁמן׃
Leviticus 7:13 על חלת לחם חמץ יקריב קרבנו על זבח תודת שׁלמיו׃
Leviticus 7:14 והקריב ממנו אחד מכל קרבן תרומה ליהוה לכהן הזרק את דם השׁלמים לו יהיה׃
Leviticus 7:15 ובשׂר זבח תודת שׁלמיו ביום קרבנו יאכל לא יניח ממנו עד בקר׃
Leviticus 7:16 ואם נדר או נדבה זבח קרבנו ביום הקריבו את זבחו יאכל וממחרת והנותר ממנו יאכל׃
Leviticus 7:17 והנותר מבשׂר הזבח ביום השׁלישׁי באשׁ ישׂרף׃
Leviticus 7:18 ואם האכל יאכל מבשׂר זבח שׁלמיו ביום השׁלישׁי לא ירצה המקריב אתו לא יחשׁב לו פגול יהיה והנפשׁ האכלת ממנו עונה תשׂא׃
Leviticus 7:19 והבשׂר אשׁר יגע בכל טמא לא יאכל באשׁ ישׂרף והבשׂר כל טהור יאכל בשׂר׃
Leviticus 7:20 והנפשׁ אשׁר תאכל בשׂר מזבח השׁלמים אשׁר ליהוה וטמאתו עליו ונכרתה הנפשׁ ההוא מעמיה׃
Leviticus 7:21 ונפשׁ כי תגע בכל טמא בטמאת אדם או בבהמה טמאה או בכל שׁקץ טמא ואכל מבשׂר זבח השׁלמים אשׁר ליהוה ונכרתה הנפשׁ ההוא מעמיה׃
Leviticus 7:22 וידבר יהוה אל משׁה לאמר׃
Leviticus 7:23 דבר אל בני ישׂראל לאמר כל חלב שׁור וכשׂב ועז לא תאכלו׃
Leviticus 7:24 וחלב נבלה וחלב טרפה יעשׂה לכל מלאכה ואכל לא תאכלהו׃
Leviticus 7:25 כי כל אכל חלב מן הבהמה אשׁר יקריב ממנה אשׁה ליהוה ונכרתה הנפשׁ האכלת מעמיה׃
Leviticus 7:26 וכל דם לא תאכלו בכל מושׁבתיכם לעוף ולבהמה׃
Leviticus 7:27 כל נפשׁ אשׁר תאכל כל דם ונכרתה הנפשׁ ההוא מעמיה׃
Leviticus 7:28 וידבר יהוה אל משׁה לאמר׃
Leviticus 7:29 דבר אל בני ישׂראל לאמר המקריב את זבח שׁלמיו ליהוה יביא את קרבנו ליהוה מזבח שׁלמיו׃
Leviticus 7:30 ידיו תביאינה את אשׁי יהוה את החלב על החזה יביאנו את החזה להניף אתו תנופה לפני יהוה׃
Leviticus 7:31 והקטיר הכהן את החלב המזבחה והיה החזה לאהרן ולבניו׃
Leviticus 7:32 ואת שׁוק הימין תתנו תרומה לכהן מזבחי שׁלמיכם׃
Leviticus 7:33 המקריב את דם השׁלמים ואת החלב מבני אהרן לו תהיה שׁוק הימין למנה׃
Leviticus 7:34 כי את חזה התנופה ואת שׁוק התרומה לקחתי מאת בני ישׂראל מזבחי שׁלמיהם ואתן אתם לאהרן הכהן ולבניו לחק עולם מאת בני ישׂראל׃
Leviticus 7:35 זאת משׁחת אהרן ומשׁחת בניו מאשׁי יהוה ביום הקריב אתם לכהן ליהוה׃
Leviticus 7:36 אשׁר צוה יהוה לתת להם ביום משׁחו אתם מאת בני ישׂראל חקת עולם לדרתם׃
Leviticus 7:37 זאת התורה לעלה למנחה ולחטאת ולאשׁם ולמלואים ולזבח השׁלמים׃
Leviticus 7:38 אשׁר צוה יהוה את משׁה בהר סיני ביום צותו את בני ישׂראל להקריב את קרבניהם ליהוה במדבר סיני׃
Leviticus 8:1 וידבר יהוה אל משׁה לאמר׃
Leviticus 8:2 קח את אהרן ואת בניו אתו ואת הבגדים ואת שׁמן המשׁחה ואת פר החטאת ואת שׁני האילים ואת סל המצות׃
Leviticus 8:3 ואת כל העדה הקהל אל פתח אהל מועד׃
Leviticus 8:4 ויעשׂ משׁה כאשׁר צוה יהוה אתו ותקהל העדה אל פתח אהל מועד׃
Leviticus 8:5 ויאמר משׁה אל העדה זה הדבר אשׁר צוה יהוה לעשׂות׃
Leviticus 8:6 ויקרב משׁה את אהרן ואת בניו וירחץ אתם במים׃
Leviticus 8:7 ויתן עליו את הכתנת ויחגר אתו באבנט וילבשׁ אתו את המעיל ויתן עליו את האפד ויחגר אתו בחשׁב האפד ויאפד לו בו׃
Leviticus 8:8 וישׂם עליו את החשׁן ויתן אל החשׁן את האורים ואת התמים׃
Leviticus 8:9 וישׂם את המצנפת על ראשׁו וישׂם על המצנפת אל מול פניו את ציץ הזהב נזר הקדשׁ כאשׁר צוה יהוה את משׁה׃
Leviticus 8:10 ויקח משׁה את שׁמן המשׁחה וימשׁח את המשׁכן ואת כל אשׁר בו ויקדשׁ אתם׃
Leviticus 8:11 ויז ממנו על המזבח שׁבע פעמים וימשׁח את המזבח ואת כל כליו ואת הכיר ואת כנו לקדשׁם׃
Leviticus 8:12 ויצק משׁמן המשׁחה על ראשׁ אהרן וימשׁח אתו לקדשׁו׃
Leviticus 8:13 ויקרב משׁה את בני אהרן וילבשׁם כתנת ויחגר אתם אבנט ויחבשׁ להם מגבעות כאשׁר צוה יהוה את משׁה׃
Leviticus 8:14 ויגשׁ את פר החטאת ויסמך אהרן ובניו את ידיהם על ראשׁ פר החטאת׃
Leviticus 8:15 וישׁחט ויקח משׁה את הדם ויתן על קרנות המזבח סביב באצבעו ויחטא את המזבח ואת הדם יצק אל יסוד המזבח ויקדשׁהו לכפר עליו׃
Leviticus 8:16 ויקח את כל החלב אשׁר על הקרב ואת יתרת הכבד ואת שׁתי הכלית ואת חלבהן ויקטר משׁה המזבחה׃
Leviticus 8:17 ואת הפר ואת ערו ואת בשׂרו ואת פרשׁו שׂרף באשׁ מחוץ למחנה כאשׁר צוה יהוה את משׁה׃
Leviticus 8:18 ויקרב את איל העלה ויסמכו אהרן ובניו את ידיהם על ראשׁ האיל׃
Leviticus 8:19 וישׁחט ויזרק משׁה את הדם על המזבח סביב׃
Leviticus 8:20 ואת האיל נתח לנתחיו ויקטר משׁה את הראשׁ ואת הנתחים ואת הפדר׃
Leviticus 8:21 ואת הקרב ואת הכרעים רחץ במים ויקטר משׁה את כל האיל המזבחה עלה הוא לריח ניחח אשׁה הוא ליהוה כאשׁר צוה יהוה את משׁה׃
Leviticus 8:22 ויקרב את האיל השׁני איל המלאים ויסמכו אהרן ובניו את ידיהם על ראשׁ האיל׃
Leviticus 8:23 וישׁחט ויקח משׁה מדמו ויתן על תנוך אזן אהרן הימנית ועל בהן ידו הימנית ועל בהן רגלו הימנית׃
Leviticus 8:24 ויקרב את בני אהרן ויתן משׁה מן הדם על תנוך אזנם הימנית ועל בהן ידם הימנית ועל בהן רגלם הימנית ויזרק משׁה את הדם על המזבח סביב׃
Leviticus 8:25 ויקח את החלב ואת האליה ואת כל החלב אשׁר על הקרב ואת יתרת הכבד ואת שׁתי הכלית ואת חלבהן ואת שׁוק הימין׃
Leviticus 8:26 ומסל המצות אשׁר לפני יהוה לקח חלת מצה אחת וחלת לחם שׁמן אחת ורקיק אחד וישׂם על החלבים ועל שׁוק הימין׃
Leviticus 8:27 ויתן את הכל על כפי אהרן ועל כפי בניו וינף אתם תנופה לפני יהוה׃
Leviticus 8:28 ויקח משׁה אתם מעל כפיהם ויקטר המזבחה על העלה מלאים הם לריח ניחח אשׁה הוא ליהוה׃
Leviticus 8:29 ויקח משׁה את החזה ויניפהו תנופה לפני יהוה מאיל המלאים למשׁה היה למנה כאשׁר צוה יהוה את משׁה׃
Leviticus 8:30 ויקח משׁה משׁמן המשׁחה ומן הדם אשׁר על המזבח ויז על אהרן על בגדיו ועל בניו ועל בגדי בניו אתו ויקדשׁ את אהרן את בגדיו ואת בניו ואת בגדי בניו אתו׃
Leviticus 8:31 ויאמר משׁה אל אהרן ואל בניו בשׁלו את הבשׂר פתח אהל מועד ושׁם תאכלו אתו ואת הלחם אשׁר בסל המלאים כאשׁר צויתי לאמר אהרן ובניו יאכלהו׃
Leviticus 8:32 והנותר בבשׂר ובלחם באשׁ תשׂרפו׃
Leviticus 8:33 ומפתח אהל מועד לא תצאו שׁבעת ימים עד יום מלאת ימי מלאיכם כי שׁבעת ימים ימלא את ידכם׃
Leviticus 8:34 כאשׁר עשׂה ביום הזה צוה יהוה לעשׂת לכפר עליכם׃
Leviticus 8:35 ופתח אהל מועד תשׁבו יומם ולילה שׁבעת ימים ושׁמרתם את משׁמרת יהוה ולא תמותו כי כן צויתי׃
Leviticus 8:36 ויעשׂ אהרן ובניו את כל הדברים אשׁר צוה יהוה ביד משׁה׃
Leviticus 9:1 ויהי ביום השׁמיני קרא משׁה לאהרן ולבניו ולזקני ישׂראל׃
Leviticus 9:2 ויאמר אל אהרן קח לך עגל בן בקר לחטאת ואיל לעלה תמימם והקרב לפני יהוה׃
Leviticus 9:3 ואל בני ישׂראל תדבר לאמר קחו שׂעיר עזים לחטאת ועגל וכבשׂ בני שׁנה תמימם לעלה׃
Leviticus 9:4 ושׁור ואיל לשׁלמים לזבח לפני יהוה ומנחה בלולה בשׁמן כי היום יהוה נראה אליכם׃
Leviticus 9:5 ויקחו את אשׁר צוה משׁה אל פני אהל מועד ויקרבו כל העדה ויעמדו לפני יהוה׃
Leviticus 9:6 ויאמר משׁה זה הדבר אשׁר צוה יהוה תעשׂו וירא אליכם כבוד יהוה׃
Leviticus 9:7 ויאמר משׁה אל אהרן קרב אל המזבח ועשׂה את חטאתך ואת עלתך וכפר בעדך ובעד העם ועשׂה את קרבן העם וכפר בעדם כאשׁר צוה יהוה׃
Leviticus 9:8 ויקרב אהרן אל המזבח וישׁחט את עגל החטאת אשׁר׃
Leviticus 9:9 ויקרבו בני אהרן את הדם אליו ויטבל אצבעו בדם ויתן על קרנות המזבח ואת הדם יצק אל יסוד המזבח׃
Leviticus 9:10 ואת החלב ואת הכלית ואת היתרת מן הכבד מן החטאת הקטיר המזבחה כאשׁר צוה יהוה את משׁה׃
Leviticus 9:11 ואת הבשׂר ואת העור שׂרף באשׁ מחוץ למחנה׃
Leviticus 9:12 וישׁחט את העלה וימצאו בני אהרן אליו את הדם ויזרקהו על המזבח סביב׃
Leviticus 9:13 ואת העלה המציאו אליו לנתחיה ואת הראשׁ ויקטר על המזבח׃
Leviticus 9:14 וירחץ את הקרב ואת הכרעים ויקטר על העלה המזבחה׃
Leviticus 9:15 ויקרב את קרבן העם ויקח את שׂעיר החטאת אשׁר לעם וישׁחטהו ויחטאהו כראשׁון׃
Leviticus 9:16 ויקרב את העלה ויעשׂה כמשׁפט׃
Leviticus 9:17 ויקרב את המנחה וימלא כפו ממנה ויקטר על המזבח מלבד עלת הבקר׃
Leviticus 9:18 וישׁחט את השׁור ואת האיל זבח השׁלמים אשׁר לעם וימצאו בני אהרן את הדם אליו ויזרקהו על המזבח סביב׃
Leviticus 9:19 ואת החלבים מן השׁור ומן האיל האליה והמכסה והכלית ויתרת הכבד׃
Leviticus 9:20 וישׂימו את החלבים על החזות ויקטר החלבים המזבחה׃
Leviticus 9:21 ואת החזות ואת שׁוק הימין הניף אהרן תנופה לפני יהוה כאשׁר צוה משׁה׃
Leviticus 9:22 וישׂא אהרן את ידו אל העם ויברכם וירד מעשׂת החטאת והעלה והשׁלמים׃
Leviticus 9:23 ויבא משׁה ואהרן אל אהל מועד ויצאו ויברכו את העם וירא כבוד יהוה אל כל העם׃
Leviticus 9:24 ותצא אשׁ מלפני יהוה ותאכל על המזבח את העלה ואת החלבים וירא כל העם וירנו ויפלו על פניהם׃
Leviticus 10:1 ויקחו בני אהרן נדב ואביהוא אישׁ מחתתו ויתנו בהן אשׁ וישׂימו עליה קטרת ויקריבו לפני יהוה אשׁ זרה אשׁר לא צוה אתם׃
Leviticus 10:2 ותצא אשׁ מלפני יהוה ותאכל אותם וימתו לפני יהוה׃
Leviticus 10:3 ויאמר משׁה אל אהרן הוא אשׁר דבר יהוה לאמר בקרבי אקדשׁ ועל פני כל העם אכבד וידם אהרן׃
Leviticus 10:4 ויקרא משׁה אל מישׁאל ואל אלצפן בני עזיאל דד אהרן ויאמר אלהם קרבו שׂאו את אחיכם מאת פני הקדשׁ אל מחוץ למחנה׃
Leviticus 10:5 ויקרבו וישׂאם בכתנתם אל מחוץ למחנה כאשׁר דבר משׁה׃
Leviticus 10:6 ויאמר משׁה אל אהרן ולאלעזר ולאיתמר בניו ראשׁיכם אל תפרעו ובגדיכם לא תפרמו ולא תמתו ועל כל העדה יקצף ואחיכם כל בית ישׂראל יבכו את השׂרפה אשׁר שׂרף יהוה׃
Leviticus 10:7 ומפתח אהל מועד לא תצאו פן תמתו כי שׁמן משׁחת יהוה עליכם ויעשׂו כדבר משׁה׃
Leviticus 10:8 וידבר יהוה אל אהרן לאמר׃
Leviticus 10:9 יין ושׁכר אל תשׁת אתה ובניך אתך בבאכם אל אהל מועד ולא תמתו חקת עולם לדרתיכם׃
Leviticus 10:10 ולהבדיל בין הקדשׁ ובין החל ובין הטמא ובין הטהור׃
Leviticus 10:11 ולהורת את בני ישׂראל את כל החקים אשׁר דבר יהוה אליהם ביד משׁה׃
Leviticus 10:12 וידבר משׁה אל אהרן ואל אלעזר ואל איתמר בניו הנותרים קחו את המנחה הנותרת מאשׁי יהוה ואכלוה מצות אצל המזבח כי קדשׁ קדשׁים הוא׃
Leviticus 10:13 ואכלתם אתה במקום קדושׁ כי חקך וחק בניך הוא מאשׁי יהוה כי כן צויתי׃
Leviticus 10:14 ואת חזה התנופה ואת שׁוק התרומה תאכלו במקום טהור אתה ובניך ובנתיך אתך כי חקך וחק בניך נתנו מזבחי שׁלמי בני ישׂראל׃
Leviticus 10:15 שׁוק התרומה וחזה התנופה על אשׁי החלבים יביאו להניף תנופה לפני יהוה והיה לך ולבניך אתך לחק עולם כאשׁר צוה יהוה׃
Leviticus 10:16 ואת שׂעיר החטאת דרשׁ דרשׁ משׁה והנה שׂרף ויקצף על אלעזר ועל איתמר בני אהרן הנותרם לאמר׃
Leviticus 10:17 מדוע לא אכלתם את החטאת במקום הקדשׁ כי קדשׁ קדשׁים הוא ואתה נתן לכם לשׂאת את עון העדה לכפר עליהם לפני יהוה׃
Leviticus 10:18 הן לא הובא את דמה אל הקדשׁ פנימה אכול תאכלו אתה בקדשׁ כאשׁר צויתי׃
Leviticus 10:19 וידבר אהרן אל משׁה הן היום הקריבו את חטאתם ואת עלתם לפני יהוה ותקראנה אתי כאלה ואכלתי חטאת היום הייטב בעיני יהוה׃
Leviticus 10:20 וישׁמע משׁה וייטב בעיניו׃
Leviticus 11:1 וידבר יהוה אל משׁה ואל אהרן לאמר אלהם׃
Leviticus 11:2 דברו אל בני ישׂראל לאמר זאת החיה אשׁר תאכלו מכל הבהמה אשׁר על הארץ׃
Leviticus 11:3 כל מפרסת פרסה ושׁסעת שׁסע פרסת מעלת גרה בבהמה אתה תאכלו׃
Leviticus 11:4 אך את זה לא תאכלו ממעלי הגרה וממפרסי הפרסה את הגמל כי מעלה גרה הוא ופרסה איננו מפריס טמא הוא׃
Leviticus 11:5 ואת השׁפן כי מעלה גרה הוא ופרסה לא יפריס טמא הוא׃
Leviticus 11:6 ואת הארנבת כי מעלת גרה הוא ופרסה לא הפריסה טמאה הוא׃
Leviticus 11:7 ואת החזיר כי מפריס פרסה הוא ושׁסע שׁסע פרסה והוא גרה לא יגר טמא הוא׃
Leviticus 11:8 מבשׂרם לא תאכלו ובנבלתם לא תגעו טמאים הם׃
Leviticus 11:9 את זה תאכלו מכל אשׁר במים כל אשׁר לו סנפיר וקשׂקשׂת במים בימים ובנחלים אתם תאכלו׃
Leviticus 11:10 וכל אשׁר אין לו סנפיר וקשׂקשׂת בימים ובנחלים מכל שׁרץ המים ומכל נפשׁ החיה אשׁר במים שׁקץ הם׃
Leviticus 11:11 ושׁקץ יהיו לכם מבשׂרם לא תאכלו ואת נבלתם תשׁקצו׃
Leviticus 11:12 כל אשׁר אין לו סנפיר וקשׂקשׂת במים שׁקץ הוא׃
Leviticus 11:13 ואת אלה תשׁקצו מן העוף לא יאכלו שׁקץ הם את הנשׁר ואת הפרס ואת העזניה׃
Leviticus 11:14 ואת הדאה ואת האיה למינה׃
Leviticus 11:15 את כל ערב למינו׃
Leviticus 11:16 ואת בת היענה ואת התחמס ואת השׁחף ואת הנץ למינהו׃
Leviticus 11:17 ואת הכוס ואת השׁלך ואת הינשׁוף׃
Leviticus 11:18 ואת התנשׁמת ואת הקאת ואת הרחם׃
Leviticus 11:19 ואת החסידה האנפה למינה ואת הדוכיפת ואת העטלף׃
Leviticus 11:20 כל שׁרץ העוף ההלך על ארבע שׁקץ הוא׃
Leviticus 11:21 אך את זה תאכלו מכל שׁרץ העוף ההלך על ארבע אשׁר לא כרעים ממעל לרגליו לנתר בהן על הארץ׃
Leviticus 11:22 את אלה מהם תאכלו את הארבה למינו ואת הסלעם למינהו ואת החרגל למינהו ואת החגב למינהו׃
Leviticus 11:23 וכל שׁרץ העוף אשׁר לו ארבע רגלים שׁקץ הוא׃
Leviticus 11:24 ולאלה תטמאו כל הנגע בנבלתם יטמא עד הערב׃
Leviticus 11:25 וכל הנשׂא מנבלתם יכבס בגדיו וטמא עד הערב׃
Leviticus 11:26 לכל הבהמה אשׁר הוא מפרסת פרסה ושׁסע איננה שׁסעת וגרה איננה מעלה טמאים הם לכם כל הנגע בהם יטמא׃
Leviticus 11:27 וכל הולך על כפיו בכל החיה ההלכת על ארבע טמאים הם לכם כל הנגע בנבלתם יטמא עד הערב׃
Leviticus 11:28 והנשׂא את נבלתם יכבס בגדיו וטמא עד הערב טמאים המה׃
Leviticus 11:29 וזה לכם הטמא בשׁרץ השׁרץ על הארץ החלד והעכבר והצב למינהו׃
Leviticus 11:30 והאנקה והכח והלטאה והחמט והתנשׁמת׃
Leviticus 11:31 אלה הטמאים לכם בכל השׁרץ כל הנגע בהם במתם יטמא עד הערב׃
Leviticus 11:32 וכל אשׁר יפל עליו מהם במתם יטמא מכל כלי עץ או בגד או עור או שׂק כל כלי אשׁר יעשׂה מלאכה בהם במים יובא וטמא עד הערב וטהר׃
Leviticus 11:33 וכל כלי חרשׂ אשׁר יפל מהם אל תוכו כל אשׁר בתוכו יטמא ואתו תשׁברו׃
Leviticus 11:34 מכל האכל אשׁר יאכל אשׁר יבוא עליו מים יטמא וכל משׁקה אשׁר ישׁתה בכל כלי יטמא׃
Leviticus 11:35 וכל אשׁר יפל מנבלתם עליו יטמא תנור וכירים יתץ טמאים הם וטמאים יהיו׃
Leviticus 11:36 אך מעין ובור מקוה מים יהיה טהור ונגע בנבלתם יטמא׃
Leviticus 11:37 וכי יפל מנבלתם על כל זרע זרוע אשׁר יזרע טהור הוא׃
Leviticus 11:38 וכי יתן מים על זרע ונפל מנבלתם עליו טמא הוא׃
Leviticus 11:39 וכי ימות מן הבהמה אשׁר היא לכם לאכלה הנגע בנבלתה יטמא עד הערב׃
Leviticus 11:40 והאכל מנבלתה יכבס בגדיו וטמא עד הערב והנשׂא את נבלתה יכבס בגדיו וטמא עד הערב׃
Leviticus 11:41 וכל השׁרץ השׁרץ על הארץ שׁקץ הוא לא יאכל׃
Leviticus 11:42 כל הולך על גחון וכל הולך על ארבע עד כל מרבה רגלים לכל השׁרץ השׁרץ על הארץ לא תאכלום כי שׁקץ הם׃
Leviticus 11:43 אל תשׁקצו את נפשׁתיכם בכל השׁרץ השׁרץ ולא תטמאו בהם ונטמתם׃
Leviticus 11:44 כי אני יהוה אלהיכם והתקדשׁתם והייתם קדשׁים כי קדושׁ אני ולא תטמאו את נפשׁתיכם בכל השׁרץ הרמשׂ על הארץ׃
Leviticus 11:45 כי אני יהוה המעלה אתכם מארץ מצרים להית לכם לאלהים והייתם קדשׁים כי קדושׁ אני׃
Leviticus 11:46 זאת תורת הבהמה והעוף וכל נפשׁ החיה הרמשׂת במים ולכל נפשׁ השׁרצת על הארץ׃
Leviticus 11:47 להבדיל בין הטמא ובין הטהר ובין החיה הנאכלת ובין החיה אשׁר לא תאכל׃
Leviticus 12:1 וידבר יהוה אל משׁה לאמר׃
Leviticus 12:2 דבר אל בני ישׂראל לאמר אשׁה כי תזריע וילדה זכר וטמאה שׁבעת ימים כימי נדת דותה תטמא׃
Leviticus 12:3 וביום השׁמיני ימול בשׂר ערלתו׃
Leviticus 12:4 ושׁלשׁים יום ושׁלשׁת ימים תשׁב בדמי טהרה בכל קדשׁ לא תגע ואל המקדשׁ לא תבא עד מלאת ימי טהרה׃
Leviticus 12:5 ואם נקבה תלד וטמאה שׁבעים כנדתה ושׁשׁים יום ושׁשׁת ימים תשׁב על דמי טהרה׃
Leviticus 12:6 ובמלאת ימי טהרה לבן או לבת תביא כבשׂ בן שׁנתו לעלה ובן יונה או תר לחטאת אל פתח אהל מועד אל הכהן׃
Leviticus 12:7 והקריבו לפני יהוה וכפר עליה וטהרה ממקר דמיה זאת תורת הילדת לזכר או לנקבה׃
Leviticus 12:8 ואם לא תמצא ידה די שׂה ולקחה שׁתי תרים או שׁני בני יונה אחד לעלה ואחד לחטאת וכפר עליה הכהן וטהרה׃
Leviticus 13:1 וידבר יהוה אל משׁה ואל אהרן לאמר׃
Leviticus 13:2 אדם כי יהיה בעור בשׂרו שׂאת או ספחת או בהרת והיה בעור בשׂרו לנגע צרעת והובא אל אהרן הכהן או אל אחד מבניו הכהנים׃
Leviticus 13:3 וראה הכהן את הנגע בעור הבשׂר ושׂער בנגע הפך לבן ומראה הנגע עמק מעור בשׂרו נגע צרעת הוא וראהו הכהן וטמא אתו׃
Leviticus 13:4 ואם בהרת לבנה הוא בעור בשׂרו ועמק אין מראה מן העור ושׂערה לא הפך לבן והסגיר הכהן את הנגע שׁבעת ימים׃
Leviticus 13:5 וראהו הכהן ביום השׁביעי והנה הנגע עמד בעיניו לא פשׂה הנגע בעור והסגירו הכהן שׁבעת ימים שׁנית׃
Leviticus 13:6 וראה הכהן אתו ביום השׁביעי שׁנית והנה כהה הנגע ולא פשׂה הנגע בעור וטהרו הכהן מספחת הוא וכבס בגדיו וטהר׃
Leviticus 13:7 ואם פשׂה תפשׂה המספחת בעור אחרי הראתו אל הכהן לטהרתו ונראה שׁנית אל הכהן׃
Leviticus 13:8 וראה הכהן והנה פשׂתה המספחת בעור וטמאו הכהן צרעת הוא׃
Leviticus 13:9 נגע צרעת כי תהיה באדם והובא אל הכהן׃
Leviticus 13:10 וראה הכהן והנה שׂאת לבנה בעור והיא הפכה שׂער לבן ומחית בשׂר חי בשׂאת׃
Leviticus 13:11 צרעת נושׁנת הוא בעור בשׂרו וטמאו הכהן לא יסגרנו כי טמא הוא׃
Leviticus 13:12 ואם פרוח תפרח הצרעת בעור וכסתה הצרעת את כל עור הנגע מראשׁו ועד רגליו לכל מראה עיני הכהן׃
Leviticus 13:13 וראה הכהן והנה כסתה הצרעת את כל בשׂרו וטהר את הנגע כלו הפך לבן טהור הוא׃
Leviticus 13:14 וביום הראות בו בשׂר חי יטמא׃
Leviticus 13:15 וראה הכהן את הבשׂר החי וטמאו הבשׂר החי טמא הוא צרעת הוא׃
Leviticus 13:16 או כי ישׁוב הבשׂר החי ונהפך ללבן ובא אל הכהן׃
Leviticus 13:17 וראהו הכהן והנה נהפך הנגע ללבן וטהר הכהן את הנגע טהור הוא׃
Leviticus 13:18 ובשׂר כי יהיה בו בערו שׁחין ונרפא׃
Leviticus 13:19 והיה במקום השׁחין שׂאת לבנה או בהרת לבנה אדמדמת ונראה אל הכהן׃
Leviticus 13:20 וראה הכהן והנה מראה שׁפל מן העור ושׂערה הפך לבן וטמאו הכהן נגע צרעת הוא בשׁחין פרחה׃
Leviticus 13:21 ואם יראנה הכהן והנה אין בה שׂער לבן ושׁפלה איננה מן העור והיא כהה והסגירו הכהן שׁבעת ימים׃
Leviticus 13:22 ואם פשׂה תפשׂה בעור וטמא הכהן אתו נגע הוא׃
Leviticus 13:23 ואם תחתיה תעמד הבהרת לא פשׂתה צרבת השׁחין הוא וטהרו הכהן׃
Leviticus 13:24 או בשׂר כי יהיה בערו מכות אשׁ והיתה מחית המכוה בהרת לבנה אדמדמת או לבנה׃
Leviticus 13:25 וראה אתה הכהן והנה נהפך שׂער לבן בבהרת ומראה עמק מן העור צרעת הוא במכוה פרחה וטמא אתו הכהן נגע צרעת הוא׃
Leviticus 13:26 ואם יראנה הכהן והנה אין בבהרת שׂער לבן ושׁפלה איננה מן העור והוא כהה והסגירו הכהן שׁבעת ימים׃
Leviticus 13:27 וראהו הכהן ביום השׁביעי אם פשׂה תפשׂה בעור וטמא הכהן אתו נגע צרעת הוא׃
Leviticus 13:28 ואם תחתיה תעמד הבהרת לא פשׂתה בעור והוא כהה שׂאת המכוה הוא וטהרו הכהן כי צרבת המכוה הוא׃
Leviticus 13:29 ואישׁ או אשׁה כי יהיה בו נגע בראשׁ או בזקן׃
Leviticus 13:30 וראה הכהן את הנגע והנה מראהו עמק מן העור ובו שׂער צהב דק וטמא אתו הכהן נתק הוא צרעת הראשׁ או הזקן הוא׃
Leviticus 13:31 וכי יראה הכהן את נגע הנתק והנה אין מראהו עמק מן העור ושׂער שׁחר אין בו והסגיר הכהן את נגע הנתק שׁבעת ימים׃
Leviticus 13:32 וראה הכהן את הנגע ביום השׁביעי והנה לא פשׂה הנתק ולא היה בו שׂער צהב ומראה הנתק אין עמק מן העור׃
Leviticus 13:33 והתגלח ואת הנתק לא יגלח והסגיר הכהן את הנתק שׁבעת ימים שׁנית׃
Leviticus 13:34 וראה הכהן את הנתק ביום השׁביעי והנה לא פשׂה הנתק בעור ומראהו איננו עמק מן העור וטהר אתו הכהן וכבס בגדיו וטהר׃
Leviticus 13:35 ואם פשׂה יפשׂה הנתק בעור אחרי טהרתו׃
Leviticus 13:36 וראהו הכהן והנה פשׂה הנתק בעור לא יבקר הכהן לשׂער הצהב טמא הוא׃
Leviticus 13:37 ואם בעיניו עמד הנתק ושׂער שׁחר צמח בו נרפא הנתק טהור הוא וטהרו הכהן׃
Leviticus 13:38 ואישׁ או אשׁה כי יהיה בעור בשׂרם בהרת בהרת לבנת׃
Leviticus 13:39 וראה הכהן והנה בעור בשׂרם בהרת כהות לבנת בהק הוא פרח בעור טהור הוא׃
Leviticus 13:40 ואישׁ כי ימרט ראשׁו קרח הוא טהור הוא׃
Leviticus 13:41 ואם מפאת פניו ימרט ראשׁו גבח הוא טהור הוא׃
Leviticus 13:42 וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו׃
Leviticus 13:43 וראה אתו הכהן והנה שׂאת הנגע לבנה אדמדמת בקרחתו או בגבחתו כמראה צרעת עור בשׂר׃
Leviticus 13:44 אישׁ צרוע הוא טמא הוא טמא יטמאנו הכהן בראשׁו נגעו׃
Leviticus 13:45 והצרוע אשׁר בו הנגע בגדיו יהיו פרמים וראשׁו יהיה פרוע ועל שׂפם יעטה וטמא טמא יקרא׃
Leviticus 13:46 כל ימי אשׁר הנגע בו יטמא טמא הוא בדד ישׁב מחוץ למחנה מושׁבו׃
Leviticus 13:47 והבגד כי יהיה בו נגע צרעת בבגד צמר או בבגד פשׁתים׃
Leviticus 13:48 או בשׁתי או בערב לפשׁתים ולצמר או בעור או בכל מלאכת עור׃
Leviticus 13:49 והיה הנגע ירקרק או אדמדם בבגד או בעור או בשׁתי או בערב או בכל כלי עור נגע צרעת הוא והראה את הכהן׃
Leviticus 13:50 וראה הכהן את הנגע והסגיר את הנגע שׁבעת ימים׃
Leviticus 13:51 וראה את הנגע ביום השׁביעי כי פשׂה הנגע בבגד או בשׁתי או בערב או בעור לכל אשׁר יעשׂה העור למלאכה צרעת ממארת הנגע טמא הוא׃
Leviticus 13:52 ושׂרף את הבגד או את השׁתי או את הערב בצמר או בפשׁתים או את כל כלי העור אשׁר יהיה בו הנגע כי צרעת ממארת הוא באשׁ תשׂרף׃
Leviticus 13:53 ואם יראה הכהן והנה לא פשׂה הנגע בבגד או בשׁתי או בערב או בכל כלי עור׃
Leviticus 13:54 וצוה הכהן וכבסו את אשׁר בו הנגע והסגירו שׁבעת ימים שׁנית׃
Leviticus 13:55 וראה הכהן אחרי הכבס את הנגע והנה לא הפך הנגע את עינו והנגע לא פשׂה טמא הוא באשׁ תשׂרפנו פחתת הוא בקרחתו או בגבחתו׃
Leviticus 13:56 ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השׁתי או מן הערב׃
Leviticus 13:57 ואם תראה עוד בבגד או בשׁתי או בערב או בכל כלי עור פרחת הוא באשׁ תשׂרפנו את אשׁר בו הנגע׃
Leviticus 13:58 והבגד או השׁתי או הערב או כל כלי העור אשׁר תכבס וסר מהם הנגע וכבס שׁנית וטהר׃
Leviticus 13:59 זאת תורת נגע צרעת בגד הצמר או הפשׁתים או השׁתי או הערב או כל כלי עור לטהרו או לטמאו׃
Leviticus 14:1 וידבר יהוה אל משׁה לאמר׃
Leviticus 14:2 זאת תהיה תורת המצרע ביום טהרתו והובא אל הכהן׃
Leviticus 14:3 ויצא הכהן אל מחוץ למחנה וראה הכהן והנה נרפא נגע הצרעת מן הצרוע׃
Leviticus 14:4 וצוה הכהן ולקח למטהר שׁתי צפרים חיות טהרות ועץ ארז ושׁני תולעת ואזב׃
Leviticus 14:5 וצוה הכהן ושׁחט את הצפור האחת אל כלי חרשׂ על מים חיים׃
Leviticus 14:6 את הצפר החיה יקח אתה ואת עץ הארז ואת שׁני התולעת ואת האזב וטבל אותם ואת הצפר החיה בדם הצפר השׁחטה על המים החיים׃
Leviticus 14:7 והזה על המטהר מן הצרעת שׁבע פעמים וטהרו ושׁלח את הצפר החיה על פני השׂדה׃
Leviticus 14:8 וכבס המטהר את בגדיו וגלח את כל שׂערו ורחץ במים וטהר ואחר יבוא אל המחנה וישׁב מחוץ לאהלו שׁבעת ימים׃
Leviticus 14:9 והיה ביום השׁביעי יגלח את כל שׂערו את ראשׁו ואת זקנו ואת גבת עיניו ואת כל שׂערו יגלח וכבס את בגדיו ורחץ את בשׂרו במים וטהר׃
Leviticus 14:10 וביום השׁמיני יקח שׁני כבשׂים תמימם וכבשׂה אחת בת שׁנתה תמימה ושׁלשׁה עשׂרנים סלת מנחה בלולה בשׁמן ולג אחד שׁמן׃
Leviticus 14:11 והעמיד הכהן המטהר את האישׁ המטהר ואתם לפני יהוה פתח אהל מועד׃
Leviticus 14:12 ולקח הכהן את הכבשׂ האחד והקריב אתו לאשׁם ואת לג השׁמן והניף אתם תנופה לפני יהוה׃
Leviticus 14:13 ושׁחט את הכבשׂ במקום אשׁר ישׁחט את החטאת ואת העלה במקום הקדשׁ כי כחטאת האשׁם הוא לכהן קדשׁ קדשׁים הוא׃
Leviticus 14:14 ולקח הכהן מדם האשׁם ונתן הכהן על תנוך אזן המטהר הימנית ועל בהן ידו הימנית ועל בהן רגלו הימנית׃
Leviticus 14:15 ולקח הכהן מלג השׁמן ויצק על כף הכהן השׂמאלית׃
Leviticus 14:16 וטבל הכהן את אצבעו הימנית מן השׁמן אשׁר על כפו השׂמאלית והזה מן השׁמן באצבעו שׁבע פעמים לפני יהוה׃
Leviticus 14:17 ומיתר השׁמן אשׁר על כפו יתן הכהן על תנוך אזן המטהר הימנית ועל בהן ידו הימנית ועל בהן רגלו הימנית על דם האשׁם׃
Leviticus 14:18 והנותר בשׁמן אשׁר על כף הכהן יתן על ראשׁ המטהר וכפר עליו הכהן לפני יהוה׃
Leviticus 14:19 ועשׂה הכהן את החטאת וכפר על המטהר מטמאתו ואחר ישׁחט את העלה׃
Leviticus 14:20 והעלה הכהן את העלה ואת המנחה המזבחה וכפר עליו הכהן וטהר׃
Leviticus 14:21 ואם דל הוא ואין ידו משׂגת ולקח כבשׂ אחד אשׁם לתנופה לכפר עליו ועשׂרון סלת אחד בלול בשׁמן למנחה ולג שׁמן׃
Leviticus 14:22 ושׁתי תרים או שׁני בני יונה אשׁר תשׂיג ידו והיה אחד חטאת והאחד עלה׃
Leviticus 14:23 והביא אתם ביום השׁמיני לטהרתו אל הכהן אל פתח אהל מועד לפני יהוה׃
Leviticus 14:24 ולקח הכהן את כבשׂ האשׁם ואת לג השׁמן והניף אתם הכהן תנופה לפני יהוה׃
Leviticus 14:25 ושׁחט את כבשׂ האשׁם ולקח הכהן מדם האשׁם ונתן על תנוך אזן המטהר הימנית ועל בהן ידו הימנית ועל בהן רגלו הימנית׃
Leviticus 14:26 ומן השׁמן יצק הכהן על כף הכהן השׂמאלית׃
Leviticus 14:27 והזה הכהן באצבעו הימנית מן השׁמן אשׁר על כפו השׂמאלית שׁבע פעמים לפני יהוה׃
Leviticus 14:28 ונתן הכהן מן השׁמן אשׁר על כפו על תנוך אזן המטהר הימנית ועל בהן ידו הימנית ועל בהן רגלו הימנית על מקום דם האשׁם׃
Leviticus 14:29 והנותר מן השׁמן אשׁר על כף הכהן יתן על ראשׁ המטהר לכפר עליו לפני יהוה׃
Leviticus 14:30 ועשׂה את האחד מן התרים או מן בני היונה מאשׁר תשׂיג ידו׃
Leviticus 14:31 את אשׁר תשׂיג ידו את האחד חטאת ואת האחד עלה על המנחה וכפר הכהן על המטהר לפני יהוה׃
Leviticus 14:32 זאת תורת אשׁר בו נגע צרעת אשׁר לא תשׂיג ידו בטהרתו׃
Leviticus 14:33 וידבר יהוה אל משׁה ואל אהרן לאמר׃
Leviticus 14:34 כי תבאו אל ארץ כנען אשׁר אני נתן לכם לאחזה ונתתי נגע צרעת בבית ארץ אחזתכם׃
Leviticus 14:35 ובא אשׁר לו הבית והגיד לכהן לאמר כנגע נראה לי בבית׃
Leviticus 14:36 וצוה הכהן ופנו את הבית בטרם יבא הכהן לראות את הנגע ולא יטמא כל אשׁר בבית ואחר כן יבא הכהן לראות את הבית׃
Leviticus 14:37 וראה את הנגע והנה הנגע בקירת הבית שׁקערורת ירקרקת או אדמדמת ומראיהן שׁפל מן הקיר׃
Leviticus 14:38 ויצא הכהן מן הבית אל פתח הבית והסגיר את הבית שׁבעת ימים׃
Leviticus 14:39 ושׁב הכהן ביום השׁביעי וראה והנה פשׂה הנגע בקירת הבית׃
Leviticus 14:40 וצוה הכהן וחלצו את האבנים אשׁר בהן הנגע והשׁליכו אתהן אל מחוץ לעיר אל מקום טמא׃
Leviticus 14:41 ואת הבית יקצע מבית סביב ושׁפכו את העפר אשׁר הקצו אל מחוץ לעיר אל מקום טמא׃
Leviticus 14:42 ולקחו אבנים אחרות והביאו אל תחת האבנים ועפר אחר יקח וטח את הבית׃
Leviticus 14:43 ואם ישׁוב הנגע ופרח בבית אחר חלץ את האבנים ואחרי הקצות את הבית ואחרי הטוח׃
Leviticus 14:44 ובא הכהן וראה והנה פשׂה הנגע בבית צרעת ממארת הוא בבית טמא הוא׃
Leviticus 14:45 ונתץ את הבית את אבניו ואת עציו ואת כל עפר הבית והוציא אל מחוץ לעיר אל מקום טמא׃
Leviticus 14:46 והבא אל הבית כל ימי הסגיר אתו יטמא עד הערב׃
Leviticus 14:47 והשׁכב בבית יכבס את בגדיו והאכל בבית יכבס את בגדיו׃
Leviticus 14:48 ואם בא יבא הכהן וראה והנה לא פשׂה הנגע בבית אחרי הטח את הבית וטהר הכהן את הבית כי נרפא הנגע׃
Leviticus 14:49 ולקח לחטא את הבית שׁתי צפרים ועץ ארז ושׁני תולעת ואזב׃
Leviticus 14:50 ושׁחט את הצפר האחת אל כלי חרשׂ על מים חיים׃
Leviticus 14:51 ולקח את עץ הארז ואת האזב ואת שׁני התולעת ואת הצפר החיה וטבל אתם בדם הצפר השׁחוטה ובמים החיים והזה אל הבית שׁבע פעמים׃
Leviticus 14:52 וחטא את הבית בדם הצפור ובמים החיים ובצפר החיה ובעץ הארז ובאזב ובשׁני התולעת׃
Leviticus 14:53 ושׁלח את הצפר החיה אל מחוץ לעיר אל פני השׂדה וכפר על הבית וטהר׃
Leviticus 14:54 זאת התורה לכל נגע הצרעת ולנתק׃
Leviticus 14:55 ולצרעת הבגד ולבית׃
Leviticus 14:56 ולשׂאת ולספחת ולבהרת׃
Leviticus 14:57 להורת ביום הטמא וביום הטהר זאת תורת הצרעת׃
Leviticus 15:1 וידבר יהוה אל משׁה ואל אהרן לאמר׃
Leviticus 15:2 דברו אל בני ישׂראל ואמרתם אלהם אישׁ אישׁ כי יהיה זב מבשׂרו זובו טמא הוא׃
Leviticus 15:3 וזאת תהיה טמאתו בזובו רר בשׂרו את זובו או החתים בשׂרו מזובו טמאתו הוא׃
Leviticus 15:4 כל המשׁכב אשׁר ישׁכב עליו הזב יטמא וכל הכלי אשׁר ישׁב עליו יטמא׃
Leviticus 15:5 ואישׁ אשׁר יגע במשׁכבו יכבס בגדיו ורחץ במים וטמא עד הערב׃
Leviticus 15:6 והישׁב על הכלי אשׁר ישׁב עליו הזב יכבס בגדיו ורחץ במים וטמא עד הערב׃
Leviticus 15:7 והנגע בבשׂר הזב יכבס בגדיו ורחץ במים וטמא עד הערב׃
Leviticus 15:8 וכי ירק הזב בטהור וכבס בגדיו ורחץ במים וטמא עד הערב׃
Leviticus 15:9 וכל המרכב אשׁר ירכב עליו הזב יטמא׃
Leviticus 15:10 וכל הנגע בכל אשׁר יהיה תחתיו יטמא עד הערב והנושׂא אותם יכבס בגדיו ורחץ במים וטמא עד הערב׃
Leviticus 15:11 וכל אשׁר יגע בו הזב וידיו לא שׁטף במים וכבס בגדיו ורחץ במים וטמא עד הערב׃
Leviticus 15:12 וכלי חרשׂ אשׁר יגע בו הזב ישׁבר וכל כלי עץ ישׁטף במים׃
Leviticus 15:13 וכי יטהר הזב מזובו וספר לו שׁבעת ימים לטהרתו וכבס בגדיו ורחץ בשׂרו במים חיים וטהר׃
Leviticus 15:14 וביום השׁמיני יקח לו שׁתי תרים או שׁני בני יונה ובא לפני יהוה אל פתח אהל מועד ונתנם אל הכהן׃
Leviticus 15:15 ועשׂה אתם הכהן אחד חטאת והאחד עלה וכפר עליו הכהן לפני יהוה מזובו׃
Leviticus 15:16 ואישׁ כי תצא ממנו שׁכבת זרע ורחץ במים את כל בשׂרו וטמא עד הערב׃
Leviticus 15:17 וכל בגד וכל עור אשׁר יהיה עליו שׁכבת זרע וכבס במים וטמא עד הערב׃
Leviticus 15:18 ואשׁה אשׁר ישׁכב אישׁ אתה שׁכבת זרע ורחצו במים וטמאו עד הערב׃
Leviticus 15:19 ואשׁה כי תהיה זבה דם יהיה זבה בבשׂרה שׁבעת ימים תהיה בנדתה וכל הנגע בה יטמא עד הערב׃
Leviticus 15:20 וכל אשׁר תשׁכב עליו בנדתה יטמא וכל אשׁר תשׁב עליו יטמא׃
Leviticus 15:21 וכל הנגע במשׁכבה יכבס בגדיו ורחץ במים וטמא עד הערב׃
Leviticus 15:22 וכל הנגע בכל כלי אשׁר תשׁב עליו יכבס בגדיו ורחץ במים וטמא עד הערב׃
Leviticus 15:23 ואם על המשׁכב הוא או על הכלי אשׁר הוא ישׁבת עליו בנגעו בו יטמא עד הערב׃
Leviticus 15:24 ואם שׁכב ישׁכב אישׁ אתה ותהי נדתה עליו וטמא שׁבעת ימים וכל המשׁכב אשׁר ישׁכב עליו יטמא׃
Leviticus 15:25 ואשׁה כי יזוב זוב דמה ימים רבים בלא עת נדתה או כי תזוב על נדתה כל ימי זוב טמאתה כימי נדתה תהיה טמאה הוא׃
Leviticus 15:26 כל המשׁכב אשׁר תשׁכב עליו כל ימי זובה כמשׁכב נדתה יהיה לה וכל הכלי אשׁר תשׁב עליו טמא יהיה כטמאת נדתה׃
Leviticus 15:27 וכל הנוגע בם יטמא וכבס בגדיו ורחץ במים וטמא עד הערב׃
Leviticus 15:28 ואם טהרה מזובה וספרה לה שׁבעת ימים ואחר תטהר׃
Leviticus 15:29 וביום השׁמיני תקח לה שׁתי תרים או שׁני בני יונה והביאה אותם אל הכהן אל פתח אהל מועד׃
Leviticus 15:30 ועשׂה הכהן את האחד חטאת ואת האחד עלה וכפר עליה הכהן לפני יהוה מזוב טמאתה׃
Leviticus 15:31 והזרתם את בני ישׂראל מטמאתם ולא ימתו בטמאתם בטמאם את משׁכני אשׁר בתוכם׃
Leviticus 15:32 זאת תורת הזב ואשׁר תצא ממנו שׁכבת זרע לטמאה׃
Leviticus 15:33 והדוה בנדתה והזב את זובו לזכר ולנקבה ולאישׁ אשׁר ישׁכב עם טמאה׃
Leviticus 16:1 וידבר יהוה אל משׁה אחרי מות שׁני בני אהרן בקרבתם לפני יהוה וימתו׃
Leviticus 16:2 ויאמר יהוה אל משׁה דבר אל אהרן אחיך ואל יבא בכל עת אל הקדשׁ מבית לפרכת אל פני הכפרת אשׁר על הארן ולא ימות כי בענן אראה על הכפרת׃
Leviticus 16:3 בזאת יבא אהרן אל הקדשׁ בפר בן בקר לחטאת ואיל לעלה׃
Leviticus 16:4 כתנת בד קדשׁ ילבשׁ ומכנסי בד יהיו על בשׂרו ובאבנט בד יחגר ובמצנפת בד יצנף בגדי קדשׁ הם ורחץ במים את בשׂרו ולבשׁם׃
Leviticus 16:5 ומאת עדת בני ישׂראל יקח שׁני שׂעירי עזים לחטאת ואיל אחד לעלה׃
Leviticus 16:6 והקריב אהרן את פר החטאת אשׁר לו וכפר בעדו ובעד ביתו׃
Leviticus 16:7 ולקח את שׁני השׂעירם והעמיד אתם לפני יהוה פתח אהל מועד׃
Leviticus 16:8 ונתן אהרן על שׁני השׂעירם גרלות גורל אחד ליהוה וגורל אחד לעזאזל׃
Leviticus 16:9 והקריב אהרן את השׂעיר אשׁר עלה עליו הגורל ליהוה ועשׂהו חטאת׃
Leviticus 16:10 והשׂעיר אשׁר עלה עליו הגורל לעזאזל יעמד חי לפני יהוה לכפר עליו לשׁלח אתו לעזאזל המדברה׃
Leviticus 16:11 והקריב אהרן את פר החטאת אשׁר לו וכפר בעדו ובעד ביתו ושׁחט את פר החטאת אשׁר׃
Leviticus 16:12 ולקח מלא המחתה גחלי אשׁ מעל המזבח מלפני יהוה ומלא חפניו קטרת סמים דקה והביא מבית לפרכת׃
Leviticus 16:13 ונתן את הקטרת על האשׁ לפני יהוה וכסה ענן הקטרת את הכפרת אשׁר על העדות ולא ימות׃
Leviticus 16:14 ולקח מדם הפר והזה באצבעו על פני הכפרת קדמה ולפני הכפרת יזה שׁבע פעמים מן הדם באצבעו׃
Leviticus 16:15 ושׁחט את שׂעיר החטאת אשׁר לעם והביא את דמו אל מבית לפרכת ועשׂה את דמו כאשׁר עשׂה לדם הפר והזה אתו על הכפרת ולפני הכפרת׃
Leviticus 16:16 וכפר על הקדשׁ מטמאת בני ישׂראל ומפשׁעיהם לכל חטאתם וכן יעשׂה לאהל מועד השׁכן אתם בתוך טמאתם׃
Leviticus 16:17 וכל אדם לא יהיה באהל מועד בבאו לכפר בקדשׁ עד צאתו וכפר בעדו ובעד ביתו ובעד כל קהל ישׂראל׃
Leviticus 16:18 ויצא אל המזבח אשׁר לפני יהוה וכפר עליו ולקח מדם הפר ומדם השׂעיר ונתן על קרנות המזבח סביב׃
Leviticus 16:19 והזה עליו מן הדם באצבעו שׁבע פעמים וטהרו וקדשׁו מטמאת בני ישׂראל׃
Leviticus 16:20 וכלה מכפר את הקדשׁ ואת אהל מועד ואת המזבח והקריב את השׂעיר החי׃
Leviticus 16:21 וסמך אהרן את שׁתי ידו על ראשׁ השׂעיר החי והתודה עליו את כל עונת בני ישׂראל ואת כל פשׁעיהם לכל חטאתם ונתן אתם על ראשׁ השׂעיר ושׁלח ביד אישׁ עתי המדברה׃
Leviticus 16:22 ונשׂא השׂעיר עליו את כל עונתם אל ארץ גזרה ושׁלח את השׂעיר במדבר׃
Leviticus 16:23 ובא אהרן אל אהל מועד ופשׁט את בגדי הבד אשׁר לבשׁ בבאו אל הקדשׁ והניחם שׁם׃
Leviticus 16:24 ורחץ את בשׂרו במים במקום קדושׁ ולבשׁ את בגדיו ויצא ועשׂה את עלתו ואת עלת העם וכפר בעדו ובעד העם׃
Leviticus 16:25 ואת חלב החטאת יקטיר המזבחה׃
Leviticus 16:26 והמשׁלח את השׂעיר לעזאזל יכבס בגדיו ורחץ את בשׂרו במים ואחרי כן יבוא אל המחנה׃
Leviticus 16:27 ואת פר החטאת ואת שׂעיר החטאת אשׁר הובא את דמם לכפר בקדשׁ יוציא אל מחוץ למחנה ושׂרפו באשׁ את ערתם ואת בשׂרם ואת פרשׁם׃
Leviticus 16:28 והשׂרף אתם יכבס בגדיו ורחץ את בשׂרו במים ואחרי כן יבוא אל המחנה׃
Leviticus 16:29 והיתה לכם לחקת עולם בחדשׁ השׁביעי בעשׂור לחדשׁ תענו את נפשׁתיכם וכל מלאכה לא תעשׂו האזרח והגר הגר בתוככם׃
Leviticus 16:30 כי ביום הזה יכפר עליכם לטהר אתכם מכל חטאתיכם לפני יהוה תטהרו׃
Leviticus 16:31 שׁבת שׁבתון היא לכם ועניתם את נפשׁתיכם חקת עולם׃
Leviticus 16:32 וכפר הכהן אשׁר ימשׁח אתו ואשׁר ימלא את ידו לכהן תחת אביו ולבשׁ את בגדי הבד בגדי הקדשׁ׃
Leviticus 16:33 וכפר את מקדשׁ הקדשׁ ואת אהל מועד ואת המזבח יכפר ועל הכהנים ועל כל עם הקהל יכפר׃
Leviticus 16:34 והיתה זאת לכם לחקת עולם לכפר על בני ישׂראל מכל חטאתם אחת בשׁנה ויעשׂ כאשׁר צוה יהוה את משׁה׃
Leviticus 17:1 וידבר יהוה אל משׁה לאמר׃
Leviticus 17:2 דבר אל אהרן ואל בניו ואל כל בני ישׂראל ואמרת אליהם זה הדבר אשׁר צוה יהוה לאמר׃
Leviticus 17:3 אישׁ אישׁ מבית ישׂראל אשׁר ישׁחט שׁור או כשׂב או עז במחנה או אשׁר ישׁחט מחוץ למחנה׃
Leviticus 17:4 ואל פתח אהל מועד לא הביאו להקריב קרבן ליהוה לפני משׁכן יהוה דם יחשׁב לאישׁ ההוא דם שׁפך ונכרת האישׁ ההוא מקרב עמו׃
Leviticus 17:5 למען אשׁר יביאו בני ישׂראל את זבחיהם אשׁר הם זבחים על פני השׂדה והביאם ליהוה אל פתח אהל מועד אל הכהן וזבחו זבחי שׁלמים ליהוה אותם׃
Leviticus 17:6 וזרק הכהן את הדם על מזבח יהוה פתח אהל מועד והקטיר החלב לריח ניחח ליהוה׃
Leviticus 17:7 ולא יזבחו עוד את זבחיהם לשׂעירם אשׁר הם זנים אחריהם חקת עולם תהיה זאת להם לדרתם׃
Leviticus 17:8 ואלהם תאמר אישׁ אישׁ מבית ישׂראל ומן הגר אשׁר יגור בתוכם אשׁר יעלה עלה או זבח׃
Leviticus 17:9 ואל פתח אהל מועד לא יביאנו לעשׂות אתו ליהוה ונכרת האישׁ ההוא מעמיו׃
Leviticus 17:10 ואישׁ אישׁ מבית ישׂראל ומן הגר הגר בתוכם אשׁר יאכל כל דם ונתתי פני בנפשׁ האכלת את הדם והכרתי אתה מקרב עמה׃
Leviticus 17:11 כי נפשׁ הבשׂר בדם הוא ואני נתתיו לכם על המזבח לכפר על נפשׁתיכם כי הדם הוא בנפשׁ יכפר׃
Leviticus 17:12 על כן אמרתי לבני ישׂראל כל נפשׁ מכם לא תאכל דם והגר הגר בתוככם לא יאכל דם׃
Leviticus 17:13 ואישׁ אישׁ מבני ישׂראל ומן הגר הגר בתוכם אשׁר יצוד ציד חיה או עוף אשׁר יאכל ושׁפך את דמו וכסהו בעפר׃
Leviticus 17:14 כי נפשׁ כל בשׂר דמו בנפשׁו הוא ואמר לבני ישׂראל דם כל בשׂר לא תאכלו כי נפשׁ כל בשׂר דמו הוא כל אכליו יכרת׃
Leviticus 17:15 וכל נפשׁ אשׁר תאכל נבלה וטרפה באזרח ובגר וכבס בגדיו ורחץ במים וטמא עד הערב וטהר׃
Leviticus 17:16 ואם לא יכבס ובשׂרו לא ירחץ ונשׂא עונו׃
Leviticus 18:1 וידבר יהוה אל משׁה לאמר׃
Leviticus 18:2 דבר אל בני ישׂראל ואמרת אלהם אני יהוה אלהיכם׃
Leviticus 18:3 כמעשׂה ארץ מצרים אשׁר ישׁבתם בה לא תעשׂו וכמעשׂה ארץ כנען אשׁר אני מביא אתכם שׁמה לא תעשׂו ובחקתיהם לא תלכו׃
Leviticus 18:4 את משׁפטי תעשׂו ואת חקתי תשׁמרו ללכת בהם אני יהוה אלהיכם׃
Leviticus 18:5 ושׁמרתם את חקתי ואת משׁפטי אשׁר יעשׂה אתם האדם וחי בהם אני יהוה׃
Leviticus 18:6 אישׁ אישׁ אל כל שׁאר בשׂרו לא תקרבו לגלות ערוה אני יהוה׃
Leviticus 18:7 ערות אביך וערות אמך לא תגלה אמך הוא לא תגלה ערותה׃
Leviticus 18:8 ערות אשׁת אביך לא תגלה ערות אביך הוא׃
Leviticus 18:9 ערות אחותך בת אביך או בת אמך מולדת בית או מולדת חוץ לא תגלה ערותן׃
Leviticus 18:10 ערות בת בנך או בת בתך לא תגלה ערותן כי ערותך הנה׃
Leviticus 18:11 ערות בת אשׁת אביך מולדת אביך אחותך הוא לא תגלה ערותה׃
Leviticus 18:12 ערות אחות אביך לא תגלה שׁאר אביך הוא׃
Leviticus 18:13 ערות אחות אמך לא תגלה כי שׁאר אמך הוא׃
Leviticus 18:14 ערות אחי אביך לא תגלה אל אשׁתו לא תקרב דדתך הוא׃
Leviticus 18:15 ערות כלתך לא תגלה אשׁת בנך הוא לא תגלה ערותה׃
Leviticus 18:16 ערות אשׁת אחיך לא תגלה ערות אחיך הוא׃
Leviticus 18:17 ערות אשׁה ובתה לא תגלה את בת בנה ואת בת בתה לא תקח לגלות ערותה שׁארה הנה זמה הוא׃
Leviticus 18:18 ואשׁה אל אחתה לא תקח לצרר לגלות ערותה עליה בחייה׃
Leviticus 18:19 ואל אשׁה בנדת טמאתה לא תקרב לגלות ערותה׃
Leviticus 18:20 ואל אשׁת עמיתך לא תתן שׁכבתך לזרע לטמאה׃
Leviticus 18:21 ומזרעך לא תתן להעביר למלך ולא תחלל את שׁם אלהיך אני יהוה׃
Leviticus 18:22 ואת זכר לא תשׁכב משׁכבי אשׁה תועבה הוא׃
Leviticus 18:23 ובכל בהמה לא תתן שׁכבתך לטמאה בה ואשׁה לא תעמד לפני בהמה לרבעה תבל הוא׃
Leviticus 18:24 אל תטמאו בכל אלה כי בכל אלה נטמאו הגוים אשׁר אני משׁלח מפניכם׃
Leviticus 18:25 ותטמא הארץ ואפקד עונה עליה ותקא הארץ את ישׁביה׃
Leviticus 18:26 ושׁמרתם אתם את חקתי ואת משׁפטי ולא תעשׂו מכל התועבת האלה האזרח והגר הגר בתוככם׃
Leviticus 18:27 כי את כל התועבת האל עשׂו אנשׁי הארץ אשׁר לפניכם ותטמא הארץ׃
Leviticus 18:28 ולא תקיא הארץ אתכם בטמאכם אתה כאשׁר קאה את הגוי אשׁר לפניכם׃
Leviticus 18:29 כי כל אשׁר יעשׂה מכל התועבת האלה ונכרתו הנפשׁות העשׂת מקרב עמם׃
Leviticus 18:30 ושׁמרתם את משׁמרתי לבלתי עשׂות מחקות התועבת אשׁר נעשׂו לפניכם ולא תטמאו בהם אני יהוה אלהיכם׃
Leviticus 19:1 וידבר יהוה אל משׁה לאמר׃
Leviticus 19:2 דבר אל כל עדת בני ישׂראל ואמרת אלהם קדשׁים תהיו כי קדושׁ אני יהוה אלהיכם׃
Leviticus 19:3 אישׁ אמו ואביו תיראו ואת שׁבתתי תשׁמרו אני יהוה אלהיכם׃
Leviticus 19:4 אל תפנו אל האלילם ואלהי מסכה לא תעשׂו לכם אני יהוה אלהיכם׃
Leviticus 19:5 וכי תזבחו זבח שׁלמים ליהוה לרצנכם תזבחהו׃
Leviticus 19:6 ביום זבחכם יאכל וממחרת והנותר עד יום השׁלישׁי באשׁ ישׂרף׃
Leviticus 19:7 ואם האכל יאכל ביום השׁלישׁי פגול הוא לא ירצה׃
Leviticus 19:8 ואכליו עונו ישׂא כי את קדשׁ יהוה חלל ונכרתה הנפשׁ ההוא מעמיה׃
Leviticus 19:9 ובקצרכם את קציר ארצכם לא תכלה פאת שׂדך לקצר ולקט קצירך לא תלקט׃
Leviticus 19:10 וכרמך לא תעולל ופרט כרמך לא תלקט לעני ולגר תעזב אתם אני יהוה אלהיכם׃
Leviticus 19:11 לא תגנבו ולא תכחשׁו ולא תשׁקרו אישׁ בעמיתו׃
Leviticus 19:12 ולא תשׁבעו בשׁמי לשׁקר וחללת את שׁם אלהיך אני יהוה׃
Leviticus 19:13 לא תעשׁק את רעך ולא תגזל לא תלין פעלת שׂכיר אתך עד בקר׃
Leviticus 19:14 לא תקלל חרשׁ ולפני עור לא תתן מכשׁל ויראת מאלהיך אני יהוה׃
Leviticus 19:15 לא תעשׂו עול במשׁפט לא תשׂא פני דל ולא תהדר פני גדול בצדק תשׁפט עמיתך׃
Leviticus 19:16 לא תלך רכיל בעמיך לא תעמד על דם רעך אני יהוה׃
Leviticus 19:17 לא תשׂנא את אחיך בלבבך הוכח תוכיח את עמיתך ולא תשׂא עליו חטא׃
Leviticus 19:18 לא תקם ולא תטר את בני עמך ואהבת לרעך כמוך אני יהוה׃
Leviticus 19:19 את חקתי תשׁמרו בהמתך לא תרביע כלאים שׂדך לא תזרע כלאים ובגד כלאים שׁעטנז לא יעלה עליך׃
Leviticus 19:20 ואישׁ כי ישׁכב את אשׁה שׁכבת זרע והוא שׁפחה נחרפת לאישׁ והפדה לא נפדתה או חפשׁה לא נתן לה בקרת תהיה לא יומתו כי לא חפשׁה׃
Leviticus 19:21 והביא את אשׁמו ליהוה אל פתח אהל מועד איל אשׁם׃
Leviticus 19:22 וכפר עליו הכהן באיל האשׁם לפני יהוה על חטאתו אשׁר חטא ונסלח לו מחטאתו אשׁר חטא׃
Leviticus 19:23 וכי תבאו אל הארץ ונטעתם כל עץ מאכל וערלתם ערלתו את פריו שׁלשׁ שׁנים יהיה לכם ערלים לא יאכל׃
Leviticus 19:24 ובשׁנה הרביעת יהיה כל פריו קדשׁ הלולים ליהוה׃
Leviticus 19:25 ובשׁנה החמישׁת תאכלו את פריו להוסיף לכם תבואתו אני יהוה אלהיכם׃
Leviticus 19:26 לא תאכלו על הדם לא תנחשׁו ולא תעוננו׃
Leviticus 19:27 לא תקפו פאת ראשׁכם ולא תשׁחית את פאת זקנך׃
Leviticus 19:28 ושׂרט לנפשׁ לא תתנו בבשׂרכם וכתבת קעקע לא תתנו בכם אני יהוה׃
Leviticus 19:29 אל תחלל את בתך להזנותה ולא תזנה הארץ ומלאה הארץ זמה׃
Leviticus 19:30 את שׁבתתי תשׁמרו ומקדשׁי תיראו אני יהוה׃
Leviticus 19:31 אל תפנו אל האבת ואל הידענים אל תבקשׁו לטמאה בהם אני יהוה אלהיכם׃
Leviticus 19:32 מפני שׂיבה תקום והדרת פני זקן ויראת מאלהיך אני יהוה׃
Leviticus 19:33 וכי יגור אתך גר בארצכם לא תונו אתו׃
Leviticus 19:34 כאזרח מכם יהיה לכם הגר הגר אתכם ואהבת לו כמוך כי גרים הייתם בארץ מצרים אני יהוה אלהיכם׃
Leviticus 19:35 לא תעשׂו עול במשׁפט במדה במשׁקל ובמשׂורה׃
Leviticus 19:36 מאזני צדק אבני צדק איפת צדק והין צדק יהיה לכם אני יהוה אלהיכם אשׁר הוצאתי אתכם מארץ מצרים׃
Leviticus 19:37 ושׁמרתם את כל חקתי ואת כל משׁפטי ועשׂיתם אתם אני יהוה׃
Leviticus 20:1 וידבר יהוה אל משׁה לאמר׃
Leviticus 20:2 ואל בני ישׂראל תאמר אישׁ אישׁ מבני ישׂראל ומן הגר הגר בישׂראל אשׁר יתן מזרעו למלך מות יומת עם הארץ ירגמהו באבן׃
Leviticus 20:3 ואני אתן את פני באישׁ ההוא והכרתי אתו מקרב עמו כי מזרעו נתן למלך למען טמא את מקדשׁי ולחלל את שׁם קדשׁי׃
Leviticus 20:4 ואם העלם יעלימו עם הארץ את עיניהם מן האישׁ ההוא בתתו מזרעו למלך לבלתי המית אתו׃
Leviticus 20:5 ושׂמתי אני את פני באישׁ ההוא ובמשׁפחתו והכרתי אתו ואת כל הזנים אחריו לזנות אחרי המלך מקרב עמם׃
Leviticus 20:6 והנפשׁ אשׁר תפנה אל האבת ואל הידענים לזנת אחריהם ונתתי את פני בנפשׁ ההוא והכרתי אתו מקרב עמו׃
Leviticus 20:7 והתקדשׁתם והייתם קדשׁים כי אני יהוה אלהיכם׃
Leviticus 20:8 ושׁמרתם את חקתי ועשׂיתם אתם אני יהוה מקדשׁכם׃
Leviticus 20:9 כי אישׁ אישׁ אשׁר יקלל את אביו ואת אמו מות יומת אביו ואמו קלל דמיו׃
Leviticus 20:10 ואישׁ אשׁר ינאף את אשׁת אישׁ אשׁר ינאף את אשׁת רעהו מות יומת הנאף והנאפת׃
Leviticus 20:11 ואישׁ אשׁר ישׁכב את אשׁת אביו ערות אביו גלה מות יומתו שׁניהם דמיהם׃
Leviticus 20:12 ואישׁ אשׁר ישׁכב את כלתו מות יומתו שׁניהם תבל עשׂו דמיהם׃
Leviticus 20:13 ואישׁ אשׁר ישׁכב את זכר משׁכבי אשׁה תועבה עשׂו שׁניהם מות יומתו דמיהם׃
Leviticus 20:14 ואישׁ אשׁר יקח את אשׁה ואת אמה זמה הוא באשׁ ישׂרפו אתו ואתהן ולא תהיה זמה בתוככם׃
Leviticus 20:15 ואישׁ אשׁר יתן שׁכבתו בבהמה מות יומת ואת הבהמה תהרגו׃
Leviticus 20:16 ואשׁה אשׁר תקרב אל כל בהמה לרבעה אתה והרגת את האשׁה ואת הבהמה מות יומתו דמיהם׃
Leviticus 20:17 ואישׁ אשׁר יקח את אחתו בת אביו או בת אמו וראה את ערותה והיא תראה את ערותו חסד הוא ונכרתו לעיני בני עמם ערות אחתו גלה עונו ישׂא׃
Leviticus 20:18 ואישׁ אשׁר ישׁכב את אשׁה דוה וגלה את ערותה את מקרה הערה והוא גלתה את מקור דמיה ונכרתו שׁניהם מקרב עמם׃
Leviticus 20:19 וערות אחות אמך ואחות אביך לא תגלה כי את שׁארו הערה עונם ישׂאו׃
Leviticus 20:20 ואישׁ אשׁר ישׁכב את דדתו ערות דדו גלה חטאם ישׂאו ערירים ימתו׃
Leviticus 20:21 ואישׁ אשׁר יקח את אשׁת אחיו נדה הוא ערות אחיו גלה ערירים יהיו׃
Leviticus 20:22 ושׁמרתם את כל חקתי ואת כל משׁפטי ועשׂיתם אתם ולא תקיא אתכם הארץ אשׁר אני מביא אתכם שׁמה לשׁבת׃
Leviticus 20:23 ולא תלכו בחקת הגוי אשׁר אני משׁלח מפניכם כי את כל אלה עשׂו ואקץ׃
Leviticus 20:24 ואמר לכם אתם תירשׁו את אדמתם ואני אתננה לכם לרשׁת אתה ארץ זבת חלב ודבשׁ אני יהוה אלהיכם אשׁר הבדלתי אתכם מן העמים׃
Leviticus 20:25 והבדלתם בין הבהמה הטהרה לטמאה ובין העוף הטמא לטהר ולא תשׁקצו את נפשׁתיכם בבהמה ובעוף ובכל אשׁר תרמשׂ האדמה אשׁר הבדלתי לכם לטמא׃
Leviticus 20:26 והייתם לי קדשׁים כי קדושׁ אני יהוה ואבדל אתכם מן העמים להיות׃
Leviticus 20:27 ואישׁ או אשׁה כי יהיה בהם אוב או ידעני מות יומתו באבן ירגמו אתם דמיהם׃
Leviticus 21:1 ויאמר יהוה אל משׁה אמר אל הכהנים בני אהרן ואמרת אלהם לנפשׁ לא יטמא בעמיו׃
Leviticus 21:2 כי אם לשׁארו הקרב אליו לאמו ולאביו ולבנו ולבתו ולאחיו׃
Leviticus 21:3 ולאחתו הבתולה הקרובה אליו אשׁר לא היתה לאישׁ לה יטמא׃
Leviticus 21:4 לא יטמא בעל בעמיו להחלו׃
Leviticus 21:5 לא יקרחה קרחה בראשׁם ופאת זקנם לא יגלחו ובבשׂרם לא ישׂרטו שׂרטת׃
Leviticus 21:6 קדשׁים יהיו לאלהיהם ולא יחללו שׁם אלהיהם כי את אשׁי יהוה לחם אלהיהם הם מקריבם והיו קדשׁ׃
Leviticus 21:7 אשׁה זנה וחללה לא יקחו ואשׁה גרושׁה מאישׁה לא יקחו כי קדשׁ הוא לאלהיו׃
Leviticus 21:8 וקדשׁתו כי את לחם אלהיך הוא מקריב קדשׁ יהיה לך כי קדושׁ אני יהוה מקדשׁכם׃
Leviticus 21:9 ובת אישׁ כהן כי תחל לזנות את אביה היא מחללת באשׁ תשׂרף׃
Leviticus 21:10 והכהן הגדול מאחיו אשׁר יוצק על ראשׁו שׁמן המשׁחה ומלא את ידו ללבשׁ את הבגדים את ראשׁו לא יפרע ובגדיו לא יפרם׃
Leviticus 21:11 ועל כל נפשׁת מת לא יבא לאביו ולאמו לא יטמא׃
Leviticus 21:12 ומן המקדשׁ לא יצא ולא יחלל את מקדשׁ אלהיו כי נזר שׁמן משׁחת אלהיו עליו אני יהוה׃
Leviticus 21:13 והוא אשׁה בבתוליה יקח׃
Leviticus 21:14 אלמנה וגרושׁה וחללה זנה את אלה לא יקח כי אם בתולה מעמיו יקח אשׁה׃
Leviticus 21:15 ולא יחלל זרעו בעמיו כי אני יהוה מקדשׁו׃
Leviticus 21:16 וידבר יהוה אל משׁה לאמר׃
Leviticus 21:17 דבר אל אהרן לאמר אישׁ מזרעך לדרתם אשׁר יהיה בו מום לא יקרב להקריב לחם אלהיו׃
Leviticus 21:18 כי כל אישׁ אשׁר בו מום לא יקרב אישׁ עור או פסח או חרם או שׂרוע׃
Leviticus 21:19 או אישׁ אשׁר יהיה בו שׁבר רגל או שׁבר יד׃
Leviticus 21:20 או גבן או דק או תבלל בעינו או גרב או ילפת או מרוח אשׁך׃
Leviticus 21:21 כל אישׁ אשׁר בו מום מזרע אהרן הכהן לא יגשׁ להקריב את אשׁי יהוה מום בו את לחם אלהיו לא יגשׁ להקריב׃
Leviticus 21:22 לחם אלהיו מקדשׁי הקדשׁים ומן הקדשׁים יאכל׃
Leviticus 21:23 אך אל הפרכת לא יבא ואל המזבח לא יגשׁ כי מום בו ולא יחלל את מקדשׁי כי אני יהוה מקדשׁם׃
Leviticus 21:24 וידבר משׁה אל אהרן ואל בניו ואל כל בני ישׂראל׃
Leviticus 22:1 וידבר יהוה אל משׁה לאמר׃
Leviticus 22:2 דבר אל אהרן ואל בניו וינזרו מקדשׁי בני ישׂראל ולא יחללו את שׁם קדשׁי אשׁר הם מקדשׁים לי אני יהוה׃
Leviticus 22:3 אמר אלהם לדרתיכם כל אישׁ אשׁר יקרב מכל זרעכם אל הקדשׁים אשׁר יקדישׁו בני ישׂראל ליהוה וטמאתו עליו ונכרתה הנפשׁ ההוא מלפני אני יהוה׃
Leviticus 22:4 אישׁ אישׁ מזרע אהרן והוא צרוע או זב בקדשׁים לא יאכל עד אשׁר יטהר והנגע בכל טמא נפשׁ או אישׁ אשׁר תצא ממנו שׁכבת זרע׃
Leviticus 22:5 או אישׁ אשׁר יגע בכל שׁרץ אשׁר יטמא לו או באדם אשׁר יטמא לו לכל טמאתו׃
Leviticus 22:6 נפשׁ אשׁר תגע בו וטמאה עד הערב ולא יאכל מן הקדשׁים כי אם רחץ בשׂרו במים׃
Leviticus 22:7 ובא השׁמשׁ וטהר ואחר יאכל מן הקדשׁים כי לחמו הוא׃
Leviticus 22:8 נבלה וטרפה לא יאכל לטמאה בה אני יהוה׃
Leviticus 22:9 ושׁמרו את משׁמרתי ולא ישׂאו עליו חטא ומתו בו כי יחללהו אני יהוה מקדשׁם׃
Leviticus 22:10 וכל זר לא יאכל קדשׁ תושׁב כהן ושׂכיר לא יאכל קדשׁ׃
Leviticus 22:11 וכהן כי יקנה נפשׁ קנין כספו הוא יאכל בו ויליד ביתו הם יאכלו בלחמו׃
Leviticus 22:12 ובת כהן כי תהיה לאישׁ זר הוא בתרומת הקדשׁים לא תאכל׃
Leviticus 22:13 ובת כהן כי תהיה אלמנה וגרושׁה וזרע אין לה ושׁבה אל בית אביה כנעוריה מלחם אביה תאכל וכל זר לא יאכל׃
Leviticus 22:14 ואישׁ כי יאכל קדשׁ בשׁגגה ויסף חמשׁיתו עליו ונתן לכהן את הקדשׁ׃
Leviticus 22:15 ולא יחללו את קדשׁי בני ישׂראל את אשׁר ירימו ליהוה׃
Leviticus 22:16 והשׂיאו אותם עון אשׁמה באכלם את קדשׁיהם כי אני יהוה מקדשׁם׃
Leviticus 22:17 וידבר יהוה אל משׁה לאמר׃
Leviticus 22:18 דבר אל אהרן ואל בניו ואל כל בני ישׂראל ואמרת אלהם אישׁ אישׁ מבית ישׂראל ומן הגר בישׂראל אשׁר יקריב קרבנו לכל נדריהם ולכל נדבותם אשׁר יקריבו ליהוה לעלה׃
Leviticus 22:19 לרצנכם תמים זכר בבקר בכשׂבים ובעזים׃
Leviticus 22:20 כל אשׁר בו מום לא תקריבו כי לא לרצון יהיה׃
Leviticus 22:21 ואישׁ כי יקריב זבח שׁלמים ליהוה לפלא נדר או לנדבה בבקר או בצאן תמים יהיה לרצון כל מום לא יהיה׃
Leviticus 22:22 עורת או שׁבור או חרוץ או יבלת או גרב או ילפת לא תקריבו אלה ליהוה ואשׁה לא תתנו מהם על המזבח ליהוה׃
Leviticus 22:23 ושׁור ושׂה שׂרוע וקלוט נדבה תעשׂה אתו ולנדר לא ירצה׃
Leviticus 22:24 ומעוך וכתות ונתוק וכרות לא תקריבו ליהוה ובארצכם לא תעשׂו׃
Leviticus 22:25 ומיד בן נכר לא תקריבו את לחם אלהיכם מכל אלה כי משׁחתם בהם מום בם לא ירצו׃
Leviticus 22:26 וידבר יהוה אל משׁה לאמר׃
Leviticus 22:27 שׁור או כשׂב או עז כי יולד והיה שׁבעת ימים תחת אמו ומיום השׁמיני והלאה ירצה לקרבן אשׁה ליהוה׃
Leviticus 22:28 ושׁור או שׂה אתו ואת בנו לא תשׁחטו ביום אחד׃
Leviticus 22:29 וכי תזבחו זבח תודה ליהוה לרצנכם תזבחו׃
Leviticus 22:30 ביום ההוא יאכל לא תותירו ממנו עד בקר אני יהוה׃
Leviticus 22:31 ושׁמרתם מצותי ועשׂיתם אתם אני יהוה׃
Leviticus 22:32 ולא תחללו את שׁם קדשׁי ונקדשׁתי בתוך בני ישׂראל אני יהוה מקדשׁכם׃
Leviticus 22:33 המוציא אתכם מארץ מצרים להיות לכם לאלהים אני יהוה׃
Leviticus 23:1 וידבר יהוה אל משׁה לאמר׃
Leviticus 23:2 דבר אל בני ישׂראל ואמרת אלהם מועדי יהוה אשׁר תקראו אתם מקראי קדשׁ אלה הם מועדי׃
Leviticus 23:3 שׁשׁת ימים תעשׂה מלאכה וביום השׁביעי שׁבת שׁבתון מקרא קדשׁ כל מלאכה לא תעשׂו שׁבת הוא ליהוה בכל מושׁבתיכם׃
Leviticus 23:4 אלה מועדי יהוה מקראי קדשׁ אשׁר תקראו אתם במועדם׃
Leviticus 23:5 בחדשׁ הראשׁון בארבעה עשׂר לחדשׁ בין הערבים פסח ליהוה׃
Leviticus 23:6 ובחמשׁה עשׂר יום לחדשׁ הזה חג המצות ליהוה שׁבעת ימים מצות תאכלו׃
Leviticus 23:7 ביום הראשׁון מקרא קדשׁ יהיה לכם כל מלאכת עבדה לא תעשׂו׃
Leviticus 23:8 והקרבתם אשׁה ליהוה שׁבעת ימים ביום השׁביעי מקרא קדשׁ כל מלאכת עבדה לא תעשׂו׃
Leviticus 23:9 וידבר יהוה אל משׁה לאמר׃
Leviticus 23:10 דבר אל בני ישׂראל ואמרת אלהם כי תבאו אל הארץ אשׁר אני נתן לכם וקצרתם את קצירה והבאתם את עמר ראשׁית קצירכם אל הכהן׃
Leviticus 23:11 והניף את העמר לפני יהוה לרצנכם ממחרת השׁבת יניפנו הכהן׃
Leviticus 23:12 ועשׂיתם ביום הניפכם את העמר כבשׂ תמים בן שׁנתו לעלה ליהוה׃
Leviticus 23:13 ומנחתו שׁני עשׂרנים סלת בלולה בשׁמן אשׁה ליהוה ריח ניחח ונסכה יין רביעת ההין׃
Leviticus 23:14 ולחם וקלי וכרמל לא תאכלו עד עצם היום הזה עד הביאכם את קרבן אלהיכם חקת עולם לדרתיכם בכל משׁבתיכם׃
Leviticus 23:15 וספרתם לכם ממחרת השׁבת מיום הביאכם את עמר התנופה שׁבע שׁבתות תמימת תהיינה׃
Leviticus 23:16 עד ממחרת השׁבת השׁביעת תספרו חמשׁים יום והקרבתם מנחה חדשׁה ליהוה׃
Leviticus 23:17 ממושׁבתיכם תביאו לחם תנופה שׁתים שׁני עשׂרנים סלת תהיינה חמץ תאפינה בכורים ליהוה׃
Leviticus 23:18 והקרבתם על הלחם שׁבעת כבשׂים תמימם בני שׁנה ופר בן בקר אחד ואילם שׁנים יהיו עלה ליהוה ומנחתם ונסכיהם אשׁה ריח ניחח ליהוה׃
Leviticus 23:19 ועשׂיתם שׂעיר עזים אחד לחטאת ושׁני כבשׂים בני שׁנה לזבח שׁלמים׃
Leviticus 23:20 והניף הכהן אתם על לחם הבכרים תנופה לפני יהוה על שׁני כבשׂים קדשׁ יהיו ליהוה לכהן׃
Leviticus 23:21 וקראתם בעצם היום הזה מקרא קדשׁ יהיה לכם כל מלאכת עבדה לא תעשׂו חקת עולם בכל מושׁבתיכם לדרתיכם׃
Leviticus 23:22 ובקצרכם את קציר ארצכם לא תכלה פאת שׂדך בקצרך ולקט קצירך לא תלקט לעני ולגר תעזב אתם אני יהוה אלהיכם׃
Leviticus 23:23 וידבר יהוה אל משׁה לאמר׃
Leviticus 23:24 דבר אל בני ישׂראל לאמר בחדשׁ השׁביעי באחד לחדשׁ יהיה לכם שׁבתון זכרון תרועה מקרא קדשׁ׃
Leviticus 23:25 כל מלאכת עבדה לא תעשׂו והקרבתם אשׁה ליהוה׃
Leviticus 23:26 וידבר יהוה אל משׁה לאמר׃
Leviticus 23:27 אך בעשׂור לחדשׁ השׁביעי הזה יום הכפרים הוא מקרא קדשׁ יהיה לכם ועניתם את נפשׁתיכם והקרבתם אשׁה ליהוה׃
Leviticus 23:28 וכל מלאכה לא תעשׂו בעצם היום הזה כי יום כפרים הוא לכפר עליכם לפני יהוה אלהיכם׃
Leviticus 23:29 כי כל הנפשׁ אשׁר לא תענה בעצם היום הזה ונכרתה מעמיה׃
Leviticus 23:30 וכל הנפשׁ אשׁר תעשׂה כל מלאכה בעצם היום הזה והאבדתי את הנפשׁ ההוא מקרב עמה׃
Leviticus 23:31 כל מלאכה לא תעשׂו חקת עולם לדרתיכם בכל משׁבתיכם׃
Leviticus 23:32 שׁבת שׁבתון הוא לכם ועניתם את נפשׁתיכם בתשׁעה לחדשׁ בערב מערב עד ערב תשׁבתו שׁבתכם׃
Leviticus 23:33 וידבר יהוה אל משׁה לאמר׃
Leviticus 23:34 דבר אל בני ישׂראל לאמר בחמשׁה עשׂר יום לחדשׁ השׁביעי הזה חג הסכות שׁבעת ימים ליהוה׃
Leviticus 23:35 ביום הראשׁון מקרא קדשׁ כל מלאכת עבדה לא תעשׂו׃
Leviticus 23:36 שׁבעת ימים תקריבו אשׁה ליהוה ביום השׁמיני מקרא קדשׁ יהיה לכם והקרבתם אשׁה ליהוה עצרת הוא כל מלאכת עבדה לא תעשׂו׃
Leviticus 23:37 אלה מועדי יהוה אשׁר תקראו אתם מקראי קדשׁ להקריב אשׁה ליהוה עלה ומנחה זבח ונסכים דבר יום ביומו׃
Leviticus 23:38 מלבד שׁבתת יהוה ומלבד מתנותיכם ומלבד כל נדריכם ומלבד כל נדבתיכם אשׁר תתנו ליהוה׃
Leviticus 23:39 אך בחמשׁה עשׂר יום לחדשׁ השׁביעי באספכם את תבואת הארץ תחגו את חג יהוה שׁבעת ימים ביום הראשׁון שׁבתון וביום השׁמיני שׁבתון׃
Leviticus 23:40 ולקחתם לכם ביום הראשׁון פרי עץ הדר כפת תמרים וענף עץ עבת וערבי נחל ושׂמחתם לפני יהוה אלהיכם שׁבעת ימים׃
Leviticus 23:41 וחגתם אתו חג ליהוה שׁבעת ימים בשׁנה חקת עולם לדרתיכם בחדשׁ השׁביעי תחגו אתו׃
Leviticus 23:42 בסכת תשׁבו שׁבעת ימים כל האזרח בישׂראל ישׁבו בסכת׃
Leviticus 23:43 למען ידעו דרתיכם כי בסכות הושׁבתי את בני ישׂראל בהוציאי אותם מארץ מצרים אני יהוה אלהיכם׃
Leviticus 23:44 וידבר משׁה את מעדי יהוה אל בני ישׂראל׃
Leviticus 24:1 וידבר יהוה אל משׁה לאמר׃
Leviticus 24:2 צו את בני ישׂראל ויקחו אליך שׁמן זית זך כתית למאור להעלת נר תמיד׃
Leviticus 24:3 מחוץ לפרכת העדת באהל מועד יערך אתו אהרן מערב עד בקר לפני יהוה תמיד חקת עולם לדרתיכם׃
Leviticus 24:4 על המנרה הטהרה יערך את הנרות לפני יהוה תמיד׃
Leviticus 24:5 ולקחת סלת ואפית אתה שׁתים עשׂרה חלות שׁני עשׂרנים יהיה החלה האחת׃
Leviticus 24:6 ושׂמת אותם שׁתים מערכות שׁשׁ המערכת על השׁלחן הטהר לפני יהוה׃
Leviticus 24:7 ונתת על המערכת לבנה זכה והיתה ללחם לאזכרה אשׁה ליהוה׃
Leviticus 24:8 ביום השׁבת ביום השׁבת יערכנו לפני יהוה תמיד מאת בני ישׂראל ברית עולם׃
Leviticus 24:9 והיתה לאהרן ולבניו ואכלהו במקום קדשׁ כי קדשׁ קדשׁים הוא לו מאשׁי יהוה חק עולם׃
Leviticus 24:10 ויצא בן אשׁה ישׂראלית והוא בן אישׁ מצרי בתוך בני ישׂראל וינצו במחנה בן הישׂראלית ואישׁ הישׂראלי׃
Leviticus 24:11 ויקב בן האשׁה הישׂראלית את השׁם ויקלל ויביאו אתו אל משׁה ושׁם אמו שׁלמית בת דברי למטה דן׃
Leviticus 24:12 ויניחהו במשׁמר לפרשׁ להם על פי יהוה׃
Leviticus 24:13 וידבר יהוה אל משׁה לאמר׃
Leviticus 24:14 הוצא את המקלל אל מחוץ למחנה וסמכו כל השׁמעים את ידיהם על ראשׁו ורגמו אתו כל העדה׃
Leviticus 24:15 ואל בני ישׂראל תדבר לאמר אישׁ אישׁ כי יקלל אלהיו ונשׂא חטאו׃
Leviticus 24:16 ונקב שׁם יהוה מות יומת רגום ירגמו בו כל העדה כגר כאזרח בנקבו שׁם יומת׃
Leviticus 24:17 ואישׁ כי יכה כל נפשׁ אדם מות יומת׃
Leviticus 24:18 ומכה נפשׁ בהמה ישׁלמנה נפשׁ תחת נפשׁ׃
Leviticus 24:19 ואישׁ כי יתן מום בעמיתו כאשׁר עשׂה כן יעשׂה׃
Leviticus 24:20 שׁבר תחת שׁבר עין תחת עין שׁן תחת שׁן כאשׁר יתן מום באדם כן ינתן׃
Leviticus 24:21 ומכה בהמה ישׁלמנה ומכה אדם יומת׃
Leviticus 24:22 משׁפט אחד יהיה לכם כגר כאזרח יהיה כי אני יהוה אלהיכם׃
Leviticus 24:23 וידבר משׁה אל בני ישׂראל ויוציאו את המקלל אל מחוץ למחנה וירגמו אתו אבן ובני ישׂראל עשׂו כאשׁר צוה יהוה את משׁה׃
Leviticus 25:1 וידבר יהוה אל משׁה בהר סיני לאמר׃
Leviticus 25:2 דבר אל בני ישׂראל ואמרת אלהם כי תבאו אל הארץ אשׁר אני נתן לכם ושׁבתה הארץ שׁבת ליהוה׃
Leviticus 25:3 שׁשׁ שׁנים תזרע שׂדך ושׁשׁ שׁנים תזמר כרמך ואספת את תבואתה׃
Leviticus 25:4 ובשׁנה השׁביעת שׁבת שׁבתון יהיה לארץ שׁבת ליהוה שׂדך לא תזרע וכרמך לא תזמר׃
Leviticus 25:5 את ספיח קצירך לא תקצור ואת ענבי נזירך לא תבצר שׁנת שׁבתון יהיה לארץ׃
Leviticus 25:6 והיתה שׁבת הארץ לכם לאכלה לך ולעבדך ולאמתך ולשׂכירך ולתושׁבך הגרים עמך׃
Leviticus 25:7 ולבהמתך ולחיה אשׁר בארצך תהיה כל תבואתה לאכל׃
Leviticus 25:8 וספרת לך שׁבע שׁבתת שׁנים שׁבע שׁנים שׁבע פעמים והיו לך ימי שׁבע שׁבתת השׁנים תשׁע וארבעים שׁנה׃
Leviticus 25:9 והעברת שׁופר תרועה בחדשׁ השׁבעי בעשׂור לחדשׁ ביום הכפרים תעבירו שׁופר בכל ארצכם׃
Leviticus 25:10 וקדשׁתם את שׁנת החמשׁים שׁנה וקראתם דרור בארץ לכל ישׁביה יובל הוא תהיה לכם ושׁבתם אישׁ אל אחזתו ואישׁ אל משׁפחתו תשׁבו׃
Leviticus 25:11 יובל הוא שׁנת החמשׁים שׁנה תהיה לכם לא תזרעו ולא תקצרו את ספיחיה ולא תבצרו את נזריה׃
Leviticus 25:12 כי יובל הוא קדשׁ תהיה לכם מן השׂדה תאכלו את תבואתה׃
Leviticus 25:13 בשׁנת היובל הזאת תשׁבו אישׁ אל אחזתו׃
Leviticus 25:14 וכי תמכרו ממכר לעמיתך או קנה מיד עמיתך אל תונו אישׁ את אחיו׃
Leviticus 25:15 במספר שׁנים אחר היובל תקנה מאת עמיתך במספר שׁני תבואת ימכר׃
Leviticus 25:16 לפי רב השׁנים תרבה מקנתו ולפי מעט השׁנים תמעיט מקנתו כי מספר תבואת הוא מכר׃
Leviticus 25:17 ולא תונו אישׁ את עמיתו ויראת מאלהיך כי אני יהוה אלהיכם׃
Leviticus 25:18 ועשׂיתם את חקתי ואת משׁפטי תשׁמרו ועשׂיתם אתם וישׁבתם על הארץ לבטח׃
Leviticus 25:19 ונתנה הארץ פריה ואכלתם לשׂבע וישׁבתם לבטח עליה׃
Leviticus 25:20 וכי תאמרו מה נאכל בשׁנה השׁביעת הן לא נזרע ולא נאסף את תבואתנו׃
Leviticus 25:21 וצויתי את ברכתי לכם בשׁנה השׁשׁית ועשׂת את התבואה לשׁלשׁ השׁנים׃
Leviticus 25:22 וזרעתם את השׁנה השׁמינת ואכלתם מן התבואה ישׁן עד השׁנה התשׁיעת עד בוא תבואתה תאכלו ישׁן׃
Leviticus 25:23 והארץ לא תמכר לצמתת כי לי הארץ כי גרים ותושׁבים אתם עמדי׃
Leviticus 25:24 ובכל ארץ אחזתכם גאלה תתנו לארץ׃
Leviticus 25:25 כי ימוך אחיך ומכר מאחזתו ובא גאלו הקרב אליו וגאל את ממכר אחיו׃
Leviticus 25:26 ואישׁ כי לא יהיה לו גאל והשׂיגה ידו ומצא כדי גאלתו׃
Leviticus 25:27 וחשׁב את שׁני ממכרו והשׁיב את העדף לאישׁ אשׁר מכר לו ושׁב לאחזתו׃
Leviticus 25:28 ואם לא מצאה ידו די השׁיב לו והיה ממכרו ביד הקנה אתו עד שׁנת היובל ויצא ביבל ושׁב לאחזתו׃
Leviticus 25:29 ואישׁ כי ימכר בית מושׁב עיר חומה והיתה גאלתו עד תם שׁנת ממכרו ימים תהיה גאלתו׃
Leviticus 25:30 ואם לא יגאל עד מלאת לו שׁנה תמימה וקם הבית אשׁר בעיר אשׁר לא חמה לצמיתת לקנה אתו לדרתיו לא יצא ביבל׃
Leviticus 25:31 ובתי החצרים אשׁר אין להם חמה סביב על שׂדה הארץ יחשׁב גאלה תהיה לו וביבל יצא׃
Leviticus 25:32 וערי הלוים בתי ערי אחזתם גאלת עולם תהיה ללוים׃
Leviticus 25:33 ואשׁר יגאל מן הלוים ויצא ממכר בית ועיר אחזתו ביבל כי בתי ערי הלוים הוא אחזתם בתוך בני ישׂראל׃
Leviticus 25:34 ושׂדה מגרשׁ עריהם לא ימכר כי אחזת עולם הוא׃
Leviticus 25:35 וכי ימוך אחיך ומטה ידו עמך והחזקת בו גר ותושׁב וחי עמך׃
Leviticus 25:36 אל תקח מאתו נשׁך ותרבית ויראת מאלהיך וחי אחיך עמך׃
Leviticus 25:37 את כספך לא תתן לו בנשׁך ובמרבית לא תתן אכלך׃
Leviticus 25:38 אני יהוה אלהיכם אשׁר הוצאתי אתכם מארץ מצרים לתת לכם את ארץ כנען להיות לכם לאלהים׃
Leviticus 25:39 וכי ימוך אחיך עמך ונמכר לך לא תעבד בו עבדת עבד׃
Leviticus 25:40 כשׂכיר כתושׁב יהיה עמך עד שׁנת היבל יעבד עמך׃
Leviticus 25:41 ויצא מעמך הוא ובניו עמו ושׁב אל משׁפחתו ואל אחזת אבתיו ישׁוב׃
Leviticus 25:42 כי עבדי הם אשׁר הוצאתי אתם מארץ מצרים לא ימכרו ממכרת עבד׃
Leviticus 25:43 לא תרדה בו בפרך ויראת מאלהיך׃
Leviticus 25:44 ועבדך ואמתך אשׁר יהיו לך מאת הגוים אשׁר סביבתיכם מהם תקנו עבד ואמה׃
Leviticus 25:45 וגם מבני התושׁבים הגרים עמכם מהם תקנו וממשׁפחתם אשׁר עמכם אשׁר הולידו בארצכם והיו לכם לאחזה׃
Leviticus 25:46 והתנחלתם אתם לבניכם אחריכם לרשׁת אחזה לעלם בהם תעבדו ובאחיכם בני ישׂראל אישׁ באחיו לא תרדה בו בפרך׃
Leviticus 25:47 וכי תשׂיג יד גר ותושׁב עמך ומך אחיך עמו ונמכר לגר תושׁב עמך או לעקר משׁפחת גר׃
Leviticus 25:48 אחרי נמכר גאלה תהיה לו אחד מאחיו יגאלנו׃
Leviticus 25:49 או דדו או בן דדו יגאלנו או משׁאר בשׂרו ממשׁפחתו יגאלנו או השׂיגה ידו ונגאל׃
Leviticus 25:50 וחשׁב עם קנהו משׁנת המכרו לו עד שׁנת היבל והיה כסף ממכרו במספר שׁנים כימי שׂכיר יהיה עמו׃
Leviticus 25:51 אם עוד רבות בשׁנים לפיהן ישׁיב גאלתו מכסף מקנתו׃
Leviticus 25:52 ואם מעט נשׁאר בשׁנים עד שׁנת היבל וחשׁב לו כפי שׁניו ישׁיב את גאלתו׃
Leviticus 25:53 כשׂכיר שׁנה בשׁנה יהיה עמו לא ירדנו בפרך לעיניך׃
Leviticus 25:54 ואם לא יגאל באלה ויצא בשׁנת היבל הוא ובניו עמו׃
Leviticus 25:55 כי לי בני ישׂראל עבדים עבדי הם אשׁר הוצאתי אותם מארץ מצרים אני יהוה אלהיכם׃
Leviticus 26:1 לא תעשׂו לכם אלילם ופסל ומצבה לא תקימו לכם ואבן משׂכית לא תתנו בארצכם להשׁתחות עליה כי אני יהוה אלהיכם׃
Leviticus 26:2 את שׁבתתי תשׁמרו ומקדשׁי תיראו אני יהוה׃
Leviticus 26:3 אם בחקתי תלכו ואת מצותי תשׁמרו ועשׂיתם אתם׃
Leviticus 26:4 ונתתי גשׁמיכם בעתם ונתנה הארץ יבולה ועץ השׂדה יתן פריו׃
Leviticus 26:5 והשׂיג לכם דישׁ את בציר ובציר ישׂיג את זרע ואכלתם לחמכם לשׂבע וישׁבתם לבטח בארצכם׃
Leviticus 26:6 ונתתי שׁלום בארץ ושׁכבתם ואין מחריד והשׁבתי חיה רעה מן הארץ וחרב לא תעבר בארצכם׃
Leviticus 26:7 ורדפתם את איביכם ונפלו לפניכם לחרב׃
Leviticus 26:8 ורדפו מכם חמשׁה מאה ומאה מכם רבבה ירדפו ונפלו איביכם לפניכם לחרב׃
Leviticus 26:9 ופניתי אליכם והפריתי אתכם והרביתי אתכם והקימתי את בריתי אתכם׃
Leviticus 26:10 ואכלתם ישׁן נושׁן וישׁן מפני חדשׁ תוציאו׃
Leviticus 26:11 ונתתי משׁכני בתוככם ולא תגעל נפשׁי אתכם׃
Leviticus 26:12 והתהלכתי בתוככם והייתי לכם לאלהים ואתם תהיו לי לעם׃
Leviticus 26:13 אני יהוה אלהיכם אשׁר הוצאתי אתכם מארץ מצרים מהית להם עבדים ואשׁבר מטת עלכם ואולך אתכם קוממיות׃
Leviticus 26:14 ואם לא תשׁמעו לי ולא תעשׂו את כל המצות האלה׃
Leviticus 26:15 ואם בחקתי תמאסו ואם את משׁפטי תגעל נפשׁכם לבלתי עשׂות את כל מצותי להפרכם את בריתי׃
Leviticus 26:16 אף אני אעשׂה זאת לכם והפקדתי עליכם בהלה את השׁחפת ואת הקדחת מכלות עינים ומדיבת נפשׁ וזרעתם לריק זרעכם ואכלהו איביכם׃
Leviticus 26:17 ונתתי פני בכם ונגפתם לפני איביכם ורדו בכם שׂנאיכם ונסתם ואין רדף אתכם׃
Leviticus 26:18 ואם עד אלה לא תשׁמעו לי ויספתי ליסרה אתכם שׁבע על חטאתיכם׃
Leviticus 26:19 ושׁברתי את גאון עזכם ונתתי את שׁמיכם כברזל ואת ארצכם כנחשׁה׃
Leviticus 26:20 ותם לריק כחכם ולא תתן ארצכם את יבולה ועץ הארץ לא יתן פריו׃
Leviticus 26:21 ואם תלכו עמי קרי ולא תאבו לשׁמע לי ויספתי עליכם מכה שׁבע כחטאתיכם׃
Leviticus 26:22 והשׁלחתי בכם את חית השׂדה ושׁכלה אתכם והכריתה את בהמתכם והמעיטה אתכם ונשׁמו דרכיכם׃
Leviticus 26:23 ואם באלה לא תוסרו לי והלכתם עמי קרי׃
Leviticus 26:24 והלכתי אף אני עמכם בקרי והכיתי אתכם גם אני שׁבע על חטאתיכם׃
Leviticus 26:25 והבאתי עליכם חרב נקמת נקם ברית ונאספתם אל עריכם ושׁלחתי דבר בתוככם ונתתם ביד אויב׃
Leviticus 26:26 בשׁברי לכם מטה לחם ואפו עשׂר נשׁים לחמכם בתנור אחד והשׁיבו לחמכם במשׁקל ואכלתם ולא תשׂבעו׃
Leviticus 26:27 ואם בזאת לא תשׁמעו לי והלכתם עמי בקרי׃
Leviticus 26:28 והלכתי עמכם בחמת קרי ויסרתי אתכם אף אני שׁבע על חטאתיכם׃
Leviticus 26:29 ואכלתם בשׂר בניכם ובשׂר בנתיכם תאכלו׃
Leviticus 26:30 והשׁמדתי את במתיכם והכרתי את חמניכם ונתתי את פגריכם על פגרי גלוליכם וגעלה נפשׁי אתכם׃
Leviticus 26:31 ונתתי את עריכם חרבה והשׁמותי את מקדשׁיכם ולא אריח בריח ניחחכם׃
Leviticus 26:32 והשׁמתי אני את הארץ ושׁממו עליה איביכם הישׁבים׃
Leviticus 26:33 ואתכם אזרה בגוים והריקתי אחריכם חרב והיתה ארצכם שׁממה ועריכם יהיו חרבה׃
Leviticus 26:34 אז תרצה הארץ את שׁבתתיה כל ימי השׁמה ואתם בארץ איביכם אז תשׁבת הארץ והרצת את שׁבתתיה׃
Leviticus 26:35 כל ימי השׁמה תשׁבת את אשׁר לא שׁבתה בשׁבתתיכם בשׁבתכם עליה׃
Leviticus 26:36 והנשׁארים בכם והבאתי מרך בלבבם בארצת איביהם ורדף אתם קול עלה נדף ונסו מנסת חרב ונפלו ואין רדף׃
Leviticus 26:37 וכשׁלו אישׁ באחיו כמפני חרב ורדף אין ולא תהיה לכם תקומה לפני איביכם׃
Leviticus 26:38 ואבדתם בגוים ואכלה אתכם ארץ איביכם׃
Leviticus 26:39 והנשׁארים בכם ימקו בעונם בארצת איביכם ואף בעונת אבתם אתם ימקו׃
Leviticus 26:40 והתודו את עונם ואת עון אבתם במעלם אשׁר מעלו בי ואף אשׁר הלכו עמי בקרי׃
Leviticus 26:41 אף אני אלך עמם בקרי והבאתי אתם בארץ איביהם או אז יכנע לבבם הערל ואז ירצו את עונם׃
Leviticus 26:42 וזכרתי את בריתי יעקוב ואף את בריתי יצחק ואף את בריתי אברהם אזכר והארץ אזכר׃
Leviticus 26:43 והארץ תעזב מהם ותרץ את שׁבתתיה בהשׁמה מהם והם ירצו את עונם יען וביען במשׁפטי מאסו ואת חקתי געלה נפשׁם׃
Leviticus 26:44 ואף גם זאת בהיותם בארץ איביהם לא מאסתים ולא געלתים לכלתם להפר בריתי אתם כי אני יהוה אלהיהם׃
Leviticus 26:45 וזכרתי להם ברית ראשׁנים אשׁר הוצאתי אתם מארץ מצרים לעיני הגוים להיות להם לאלהים אני יהוה׃
Leviticus 26:46 אלה החקים והמשׁפטים והתורת אשׁר נתן יהוה בינו ובין בני ישׂראל בהר סיני ביד משׁה׃
Leviticus 27:1 וידבר יהוה אל משׁה לאמר׃
Leviticus 27:2 דבר אל בני ישׂראל ואמרת אלהם אישׁ כי יפלא נדר בערכך נפשׁת ליהוה׃
Leviticus 27:3 והיה ערכך הזכר מבן עשׂרים שׁנה ועד בן שׁשׁים שׁנה והיה ערכך חמשׁים שׁקל כסף בשׁקל הקדשׁ׃
Leviticus 27:4 ואם נקבה הוא והיה ערכך שׁלשׁים שׁקל׃
Leviticus 27:5 ואם מבן חמשׁ שׁנים ועד בן עשׂרים שׁנה והיה ערכך הזכר עשׂרים שׁקלים ולנקבה עשׂרת שׁקלים׃
Leviticus 27:6 ואם מבן חדשׁ ועד בן חמשׁ שׁנים והיה ערכך הזכר חמשׁה שׁקלים כסף ולנקבה ערכך שׁלשׁת שׁקלים כסף׃
Leviticus 27:7 ואם מבן שׁשׁים שׁנה ומעלה אם זכר והיה ערכך חמשׁה עשׂר שׁקל ולנקבה עשׂרה שׁקלים׃
Leviticus 27:8 ואם מך הוא מערכך והעמידו לפני הכהן והעריך אתו הכהן על פי אשׁר תשׂיג יד הנדר יעריכנו הכהן׃
Leviticus 27:9 ואם בהמה אשׁר יקריבו ממנה קרבן ליהוה כל אשׁר יתן ממנו ליהוה יהיה קדשׁ׃
Leviticus 27:10 לא יחליפנו ולא ימיר אתו טוב ברע או רע בטוב ואם המר ימיר בהמה בבהמה והיה הוא ותמורתו יהיה קדשׁ׃
Leviticus 27:11 ואם כל בהמה טמאה אשׁר לא יקריבו ממנה קרבן ליהוה והעמיד את הבהמה לפני הכהן׃
Leviticus 27:12 והעריך הכהן אתה בין טוב ובין רע כערכך הכהן כן יהיה׃
Leviticus 27:13 ואם גאל יגאלנה ויסף חמישׁתו על ערכך׃
Leviticus 27:14 ואישׁ כי יקדשׁ את ביתו קדשׁ ליהוה והעריכו הכהן בין טוב ובין רע כאשׁר יעריך אתו הכהן כן יקום׃
Leviticus 27:15 ואם המקדישׁ יגאל את ביתו ויסף חמישׁית כסף ערכך עליו והיה׃
Leviticus 27:16 ואם משׂדה אחזתו יקדישׁ אישׁ ליהוה והיה ערכך לפי זרעו זרע חמר שׂערים בחמשׁים שׁקל כסף׃
Leviticus 27:17 אם משׁנת היבל יקדישׁ שׂדהו כערכך יקום׃
Leviticus 27:18 ואם אחר היבל יקדישׁ שׂדהו וחשׁב לו הכהן את הכסף על פי השׁנים הנותרת עד שׁנת היבל ונגרע מערכך׃
Leviticus 27:19 ואם גאל יגאל את השׂדה המקדישׁ אתו ויסף חמשׁית כסף ערכך עליו וקם׃
Leviticus 27:20 ואם לא יגאל את השׂדה ואם מכר את השׂדה לאישׁ אחר לא יגאל עוד׃
Leviticus 27:21 והיה השׂדה בצאתו ביבל קדשׁ ליהוה כשׂדה החרם לכהן תהיה אחזתו׃
Leviticus 27:22 ואם את שׂדה מקנתו אשׁר לא משׂדה אחזתו יקדישׁ ליהוה׃
Leviticus 27:23 וחשׁב לו הכהן את מכסת הערכך עד שׁנת היבל ונתן את הערכך ביום ההוא קדשׁ ליהוה׃
Leviticus 27:24 בשׁנת היובל ישׁוב השׂדה לאשׁר קנהו מאתו לאשׁר לו אחזת הארץ׃
Leviticus 27:25 וכל ערכך יהיה בשׁקל הקדשׁ עשׂרים גרה יהיה השׁקל׃
Leviticus 27:26 אך בכור אשׁר יבכר ליהוה בבהמה לא יקדישׁ אישׁ אתו אם שׁור אם שׂה ליהוה הוא׃
Leviticus 27:27 ואם בבהמה הטמאה ופדה בערכך ויסף חמשׁתו עליו ואם לא יגאל ונמכר בערכך׃
Leviticus 27:28 אך כל חרם אשׁר יחרם אישׁ ליהוה מכל אשׁר לו מאדם ובהמה ומשׂדה אחזתו לא ימכר ולא יגאל כל חרם קדשׁ קדשׁים הוא ליהוה׃
Leviticus 27:29 כל חרם אשׁר יחרם מן האדם לא יפדה מות יומת׃
Leviticus 27:30 וכל מעשׂר הארץ מזרע הארץ מפרי העץ ליהוה הוא קדשׁ ליהוה׃
Leviticus 27:31 ואם גאל יגאל אישׁ ממעשׂרו חמשׁיתו יסף עליו׃
Leviticus 27:32 וכל מעשׂר בקר וצאן כל אשׁר יעבר תחת השׁבט העשׂירי יהיה קדשׁ ליהוה׃
Leviticus 27:33 לא יבקר בין טוב לרע ולא ימירנו ואם המר ימירנו והיה הוא ותמורתו יהיה קדשׁ לא יגאל׃
Leviticus 27:34 אלה המצות אשׁר צוה יהוה את משׁה אל בני ישׂראל בהר סיני׃
Numbers 1:1 וידבר יהוה אל משׁה במדבר סיני באהל מועד באחד לחדשׁ השׁני בשׁנה השׁנית לצאתם מארץ מצרים לאמר׃
Numbers 1:2 שׂאו את ראשׁ כל עדת בני ישׂראל למשׁפחתם לבית אבתם במספר שׁמות כל זכר לגלגלתם׃
Numbers 1:3 מבן עשׂרים שׁנה ומעלה כל יצא צבא בישׂראל תפקדו אתם לצבאתם אתה ואהרן׃
Numbers 1:4 ואתכם יהיו אישׁ אישׁ למטה אישׁ ראשׁ לבית אבתיו הוא׃
Numbers 1:5 ואלה שׁמות האנשׁים אשׁר יעמדו אתכם לראובן אליצור בן שׁדיאור׃
Numbers 1:6 לשׁמעון שׁלמיאל בן צורישׁדי׃
Numbers 1:7 ליהודה נחשׁון בן עמינדב׃
Numbers 1:8 לישׂשכר נתנאל בן צוער׃
Numbers 1:9 לזבולן אליאב בן חלן׃
Numbers 1:10 לבני יוסף לאפרים אלישׁמע בן עמיהוד למנשׁה גמליאל בן פדהצור׃
Numbers 1:11 לבנימן אבידן בן גדעני׃
Numbers 1:12 לדן אחיעזר בן עמישׁדי׃
Numbers 1:13 לאשׁר פגעיאל בן עכרן׃
Numbers 1:14 לגד אליסף בן דעואל׃
Numbers 1:15 לנפתלי אחירע בן עינן׃
Numbers 1:16 אלה קריאי העדה נשׂיאי מטות אבותם ראשׁי אלפי ישׂראל הם׃
Numbers 1:17 ויקח משׁה ואהרן את האנשׁים האלה אשׁר נקבו בשׁמות׃
Numbers 1:18 ואת כל העדה הקהילו באחד לחדשׁ השׁני ויתילדו על משׁפחתם לבית אבתם במספר שׁמות מבן עשׂרים שׁנה ומעלה לגלגלתם׃
Numbers 1:19 כאשׁר צוה יהוה את משׁה ויפקדם במדבר סיני׃
Numbers 1:20 ויהיו בני ראובן בכר ישׂראל תולדתם למשׁפחתם לבית אבתם במספר שׁמות לגלגלתם כל זכר מבן עשׂרים שׁנה ומעלה כל יצא צבא׃
Numbers 1:21 פקדיהם למטה ראובן שׁשׁה וארבעים אלף וחמשׁ מאות׃
Numbers 1:22 לבני שׁמעון תולדתם למשׁפחתם לבית אבתם פקדיו במספר שׁמות לגלגלתם כל זכר מבן עשׂרים שׁנה ומעלה כל יצא צבא׃
Numbers 1:23 פקדיהם למטה שׁמעון תשׁעה וחמשׁים אלף ושׁלשׁ מאות׃
Numbers 1:24 לבני גד תולדתם למשׁפחתם לבית אבתם במספר שׁמות מבן עשׂרים שׁנה ומעלה כל יצא צבא׃
Numbers 1:25 פקדיהם למטה גד חמשׁה וארבעים אלף ושׁשׁ מאות וחמשׁים׃
Numbers 1:26 לבני יהודה תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:27 פקדיהם למטה יהודה ארבעה ושׁבעים אלף ושׁשׁ מאות׃
Numbers 1:28 לבני ישׂשכר תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:29 פקדיהם למטה ישׂשכר ארבעה וחמשׁים אלף וארבע מאות׃
Numbers 1:30 לבני זבולן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:31 פקדיהם למטה זבולן שׁבעה וחמשׁים אלף וארבע מאות׃
Numbers 1:32 לבני יוסף לבני אפרים תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:33 פקדיהם למטה אפרים ארבעים אלף וחמשׁ מאות׃
Numbers 1:34 לבני מנשׁה תולדתם למשׁפחתם לבית אבתם במספר שׁמות מבן עשׂרים שׁנה ומעלה כל יצא צבא׃
Numbers 1:35 פקדיהם למטה מנשׁה שׁנים ושׁלשׁים אלף ומאתים׃
Numbers 1:36 לבני בנימן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:37 פקדיהם למטה בנימן חמשׁה ושׁלשׁים אלף וארבע מאות׃
Numbers 1:38 לבני דן תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:39 פקדיהם למטה דן שׁנים ושׁשׁים אלף ושׁבע מאות׃
Numbers 1:40 לבני אשׁר תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:41 פקדיהם למטה אשׁר אחד וארבעים אלף וחמשׁ מאות׃
Numbers 1:42 בני נפתלי תולדתם למשׁפחתם לבית אבתם במספר שׁמת מבן עשׂרים שׁנה ומעלה כל יצא צבא׃
Numbers 1:43 פקדיהם למטה נפתלי שׁלשׁה וחמשׁים אלף וארבע מאות׃
Numbers 1:44 אלה הפקדים אשׁר פקד משׁה ואהרן ונשׂיאי ישׂראל שׁנים עשׂר אישׁ אישׁ אחד לבית אבתיו היו׃
Numbers 1:45 ויהיו כל פקודי בני ישׂראל לבית אבתם מבן עשׂרים שׁנה ומעלה כל יצא צבא בישׂראל׃
Numbers 1:46 ויהיו כל הפקדים שׁשׁ מאות אלף ושׁלשׁת אלפים וחמשׁ מאות וחמשׁים׃
Numbers 1:47 והלוים למטה אבתם לא התפקדו בתוכם׃
Numbers 1:48 וידבר יהוה אל משׁה לאמר׃
Numbers 1:49 אך את מטה לוי לא תפקד ואת ראשׁם לא תשׂא בתוך בני ישׂראל׃
Numbers 1:50 ואתה הפקד את הלוים על משׁכן העדת ועל כל כליו ועל כל אשׁר לו המה ישׂאו את המשׁכן ואת כל כליו והם ישׁרתהו וסביב למשׁכן יחנו׃
Numbers 1:51 ובנסע המשׁכן יורידו אתו הלוים ובחנת המשׁכן יקימו אתו הלוים והזר הקרב יומת׃
Numbers 1:52 וחנו בני ישׂראל אישׁ על מחנהו ואישׁ על דגלו לצבאתם׃
Numbers 1:53 והלוים יחנו סביב למשׁכן העדת ולא יהיה קצף על עדת בני ישׂראל ושׁמרו הלוים את משׁמרת משׁכן העדות׃
Numbers 1:54 ויעשׂו בני ישׂראל ככל אשׁר צוה יהוה את משׁה כן עשׂו׃
Numbers 2:1 וידבר יהוה אל משׁה ואל אהרן לאמר׃
Numbers 2:2 אישׁ על דגלו באתת לבית אבתם יחנו בני ישׂראל מנגד סביב לאהל מועד יחנו׃
Numbers 2:3 והחנים קדמה מזרחה דגל מחנה יהודה לצבאתם ונשׂיא לבני יהודה נחשׁון בן עמינדב׃
Numbers 2:4 וצבאו ופקדיהם ארבעה ושׁבעים אלף ושׁשׁ מאות׃
Numbers 2:5 והחנים עליו מטה ישׂשכר ונשׂיא לבני ישׂשכר נתנאל בן צוער׃
Numbers 2:6 וצבאו ופקדיו ארבעה וחמשׁים אלף וארבע מאות׃
Numbers 2:7 מטה זבולן ונשׂיא לבני זבולן אליאב בן חלן׃
Numbers 2:8 וצבאו ופקדיו שׁבעה וחמשׁים אלף וארבע מאות׃
Numbers 2:9 כל הפקדים למחנה יהודה מאת אלף ושׁמנים אלף ושׁשׁת אלפים וארבע מאות לצבאתם ראשׁנה יסעו׃
Numbers 2:10 דגל מחנה ראובן תימנה לצבאתם ונשׂיא לבני ראובן אליצור בן שׁדיאור׃
Numbers 2:11 וצבאו ופקדיו שׁשׁה וארבעים אלף וחמשׁ מאות׃
Numbers 2:12 והחונם עליו מטה שׁמעון ונשׂיא לבני שׁמעון שׁלמיאל בן צורי שׁדי׃
Numbers 2:13 וצבאו ופקדיהם תשׁעה וחמשׁים אלף ושׁלשׁ מאות׃
Numbers 2:14 ומטה גד ונשׂיא לבני גד אליסף בן רעואל׃
Numbers 2:15 וצבאו ופקדיהם חמשׁה וארבעים אלף ושׁשׁ מאות וחמשׁים׃
Numbers 2:16 כל הפקדים למחנה ראובן מאת אלף ואחד וחמשׁים אלף וארבע מאות וחמשׁים לצבאתם ושׁנים יסעו׃
Numbers 2:17 ונסע אהל מועד מחנה הלוים בתוך המחנת כאשׁר יחנו כן יסעו אישׁ על ידו לדגליהם׃
Numbers 2:18 דגל מחנה אפרים לצבאתם ימה ונשׂיא לבני אפרים אלישׁמע בן עמיהוד׃
Numbers 2:19 וצבאו ופקדיהם ארבעים אלף וחמשׁ מאות׃
Numbers 2:20 ועליו מטה מנשׁה ונשׂיא לבני מנשׁה גמליאל בן פדהצור׃
Numbers 2:21 וצבאו ופקדיהם שׁנים ושׁלשׁים אלף ומאתים׃
Numbers 2:22 ומטה בנימן ונשׂיא לבני בנימן אבידן בן גדעני׃
Numbers 2:23 וצבאו ופקדיהם חמשׁה ושׁלשׁים אלף וארבע מאות׃
Numbers 2:24 כל הפקדים למחנה אפרים מאת אלף ושׁמנת אלפים ומאה לצבאתם ושׁלשׁים יסעו׃
Numbers 2:25 דגל מחנה דן צפנה לצבאתם ונשׂיא לבני דן אחיעזר בן עמישׁדי׃
Numbers 2:26 וצבאו ופקדיהם שׁנים ושׁשׁים אלף ושׁבע מאות׃
Numbers 2:27 והחנים עליו מטה אשׁר ונשׂיא לבני אשׁר פגעיאל בן עכרן׃
Numbers 2:28 וצבאו ופקדיהם אחד וארבעים אלף וחמשׁ מאות׃
Numbers 2:29 ומטה נפתלי ונשׂיא לבני נפתלי אחירע בן עינן׃
Numbers 2:30 וצבאו ופקדיהם שׁלשׁה וחמשׁים אלף וארבע מאות׃
Numbers 2:31 כל הפקדים למחנה דן מאת אלף ושׁבעה וחמשׁים אלף ושׁשׁ מאות לאחרנה יסעו לדגליהם׃
Numbers 2:32 אלה פקודי בני ישׂראל לבית אבתם כל פקודי המחנת לצבאתם שׁשׁ מאות אלף ושׁלשׁת אלפים וחמשׁ מאות וחמשׁים׃
Numbers 2:33 והלוים לא התפקדו בתוך בני ישׂראל כאשׁר צוה יהוה את משׁה׃
Numbers 2:34 ויעשׂו בני ישׂראל ככל אשׁר צוה יהוה את משׁה כן חנו לדגליהם וכן נסעו אישׁ למשׁפחתיו על בית אבתיו׃
Numbers 3:1 ואלה תולדת אהרן ומשׁה ביום דבר יהוה את משׁה בהר סיני׃
Numbers 3:2 ואלה שׁמות בני אהרן הבכר נדב ואביהוא אלעזר ואיתמר׃
Numbers 3:3 אלה שׁמות בני אהרן הכהנים המשׁחים אשׁר מלא ידם לכהן׃
Numbers 3:4 וימת נדב ואביהוא לפני יהוה בהקרבם אשׁ זרה לפני יהוה במדבר סיני ובנים לא היו להם ויכהן אלעזר ואיתמר על פני אהרן אביהם׃
Numbers 3:5 וידבר יהוה אל משׁה לאמר׃
Numbers 3:6 הקרב את מטה לוי והעמדת אתו לפני אהרן הכהן ושׁרתו אתו׃
Numbers 3:7 ושׁמרו את משׁמרתו ואת משׁמרת כל העדה לפני אהל מועד לעבד את עבדת המשׁכן׃
Numbers 3:8 ושׁמרו את כל כלי אהל מועד ואת משׁמרת בני ישׂראל לעבד את עבדת המשׁכן׃
Numbers 3:9 ונתתה את הלוים לאהרן ולבניו נתונם נתונם המה לו מאת בני ישׂראל׃
Numbers 3:10 ואת אהרן ואת בניו תפקד ושׁמרו את כהנתם והזר הקרב יומת׃
Numbers 3:11 וידבר יהוה אל משׁה לאמר׃
Numbers 3:12 ואני הנה לקחתי את הלוים מתוך בני ישׂראל תחת כל בכור פטר רחם מבני ישׂראל והיו לי הלוים׃
Numbers 3:13 כי לי כל בכור ביום הכתי כל בכור בארץ מצרים הקדשׁתי לי כל בכור בישׂראל מאדם עד בהמה לי יהיו אני יהוה׃
Numbers 3:14 וידבר יהוה אל משׁה במדבר סיני לאמר׃
Numbers 3:15 פקד את בני לוי לבית אבתם למשׁפחתם כל זכר מבן חדשׁ ומעלה תפקדם׃
Numbers 3:16 ויפקד אתם משׁה על פי יהוה כאשׁר צוה׃
Numbers 3:17 ויהיו אלה בני לוי בשׁמתם גרשׁון וקהת ומררי׃
Numbers 3:18 ואלה שׁמות בני גרשׁון למשׁפחתם לבני ושׁמעי׃
Numbers 3:19 ובני קהת למשׁפחתם עמרם ויצהר חברון ועזיאל׃
Numbers 3:20 ובני מררי למשׁפחתם מחלי ומושׁי אלה הם משׁפחת הלוי לבית אבתם׃
Numbers 3:21 לגרשׁון משׁפחת הלבני ומשׁפחת השׁמעי אלה הם משׁפחת הגרשׁני׃
Numbers 3:22 פקדיהם במספר כל זכר מבן חדשׁ ומעלה פקדיהם שׁבעת אלפים וחמשׁ מאות׃
Numbers 3:23 משׁפחת הגרשׁני אחרי המשׁכן יחנו ימה׃
Numbers 3:24 ונשׂיא בית אב לגרשׁני אליסף בן לאל׃
Numbers 3:25 ומשׁמרת בני גרשׁון באהל מועד המשׁכן והאהל מכסהו ומסך פתח אהל מועד׃
Numbers 3:26 וקלעי החצר ואת מסך פתח החצר אשׁר על המשׁכן ועל המזבח סביב ואת מיתריו לכל עבדתו׃
Numbers 3:27 ולקהת משׁפחת העמרמי ומשׁפחת היצהרי ומשׁפחת החברני ומשׁפחת העזיאלי אלה הם משׁפחת הקהתי׃
Numbers 3:28 במספר כל זכר מבן חדשׁ ומעלה שׁמנת אלפים ושׁשׁ מאות שׁמרי משׁמרת הקדשׁ׃
Numbers 3:29 משׁפחת בני קהת יחנו על ירך המשׁכן תימנה׃
Numbers 3:30 ונשׂיא בית אב למשׁפחת הקהתי אליצפן בן עזיאל׃
Numbers 3:31 ומשׁמרתם הארן והשׁלחן והמנרה והמזבחת וכלי הקדשׁ אשׁר ישׁרתו בהם והמסך וכל עבדתו׃
Numbers 3:32 ונשׂיא נשׂיאי הלוי אלעזר בן אהרן הכהן פקדת שׁמרי משׁמרת הקדשׁ׃
Numbers 3:33 למררי משׁפחת המחלי ומשׁפחת המושׁי אלה הם משׁפחת מררי׃
Numbers 3:34 ופקדיהם במספר כל זכר מבן חדשׁ ומעלה שׁשׁת אלפים ומאתים׃
Numbers 3:35 ונשׂיא בית אב למשׁפחת מררי צוריאל בן אביחיל על ירך המשׁכן יחנו צפנה׃
Numbers 3:36 ופקדת משׁמרת בני מררי קרשׁי המשׁכן ובריחיו ועמדיו ואדניו וכל כליו וכל עבדתו׃
Numbers 3:37 ועמדי החצר סביב ואדניהם ויתדתם ומיתריהם׃
Numbers 3:38 והחנים לפני המשׁכן קדמה לפני אהל מועד מזרחה משׁה ואהרן ובניו שׁמרים משׁמרת המקדשׁ למשׁמרת בני ישׂראל והזר הקרב יומת׃
Numbers 3:39 כל פקודי הלוים אשׁר פקד משׁה ואהרן על פי יהוה למשׁפחתם כל זכר מבן חדשׁ ומעלה שׁנים ועשׂרים אלף׃
Numbers 3:40 ויאמר יהוה אל משׁה פקד כל בכר זכר לבני ישׂראל מבן חדשׁ ומעלה ושׂא את מספר שׁמתם׃
Numbers 3:41 ולקחת את הלוים לי אני יהוה תחת כל בכר בבני ישׂראל ואת בהמת הלוים תחת כל בכור בבהמת בני ישׂראל׃
Numbers 3:42 ויפקד משׁה כאשׁר צוה יהוה אתו את כל בכור בבני ישׂראל׃
Numbers 3:43 ויהי כל בכור זכר במספר שׁמת מבן חדשׁ ומעלה לפקדיהם שׁנים ועשׂרים אלף שׁלשׁה ושׁבעים ומאתים׃
Numbers 3:44 וידבר יהוה אל משׁה לאמר׃
Numbers 3:45 קח את הלוים תחת כל בכור בבני ישׂראל ואת בהמת הלוים תחת בהמתם והיו לי הלוים אני יהוה׃
Numbers 3:46 ואת פדויי השׁלשׁה והשׁבעים והמאתים העדפים על הלוים מבכור בני ישׂראל׃
Numbers 3:47 ולקחת חמשׁת חמשׁת שׁקלים לגלגלת בשׁקל הקדשׁ תקח עשׂרים גרה השׁקל׃
Numbers 3:48 ונתתה הכסף לאהרן ולבניו פדויי העדפים׃
Numbers 3:49 ויקח משׁה את כסף הפדיום מאת העדפים על פדויי הלוים׃
Numbers 3:50 מאת בכור בני ישׂראל לקח את הכסף חמשׁה ושׁשׁים ושׁלשׁ מאות ואלף בשׁקל הקדשׁ׃
Numbers 3:51 ויתן משׁה את כסף הפדים לאהרן ולבניו על פי יהוה כאשׁר צוה יהוה את משׁה׃
Numbers 4:1 וידבר יהוה אל משׁה ואל אהרן לאמר׃
Numbers 4:2 נשׂא את ראשׁ בני קהת מתוך בני לוי למשׁפחתם לבית אבתם׃
Numbers 4:3 מבן שׁלשׁים שׁנה ומעלה ועד בן חמשׁים שׁנה כל בא לצבא לעשׂות מלאכה באהל מועד׃
Numbers 4:4 זאת עבדת בני קהת באהל מועד קדשׁ הקדשׁים׃
Numbers 4:5 ובא אהרן ובניו בנסע המחנה והורדו את פרכת המסך וכסו בה את ארן העדת׃
Numbers 4:6 ונתנו עליו כסוי עור תחשׁ ופרשׂו בגד כליל תכלת מלמעלה ושׂמו בדיו׃
Numbers 4:7 ועל שׁלחן הפנים יפרשׂו בגד תכלת ונתנו עליו את הקערת ואת הכפת ואת המנקית ואת קשׂות הנסך ולחם התמיד עליו יהיה׃
Numbers 4:8 ופרשׂו עליהם בגד תולעת שׁני וכסו אתו במכסה עור תחשׁ ושׂמו את בדיו׃
Numbers 4:9 ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שׁמנה אשׁר ישׁרתו לה בהם׃
Numbers 4:10 ונתנו אתה ואת כל כליה אל מכסה עור תחשׁ ונתנו על המוט׃
Numbers 4:11 ועל מזבח הזהב יפרשׂו בגד תכלת וכסו אתו במכסה עור תחשׁ ושׂמו את בדיו׃
Numbers 4:12 ולקחו את כל כלי השׁרת אשׁר ישׁרתו בם בקדשׁ ונתנו אל בגד תכלת וכסו אותם במכסה עור תחשׁ ונתנו על המוט׃
Numbers 4:13 ודשׁנו את המזבח ופרשׂו עליו בגד ארגמן׃
Numbers 4:14 ונתנו עליו את כל כליו אשׁר ישׁרתו עליו בהם את המחתת את המזלגת ואת היעים ואת המזרקת כל כלי המזבח ופרשׂו עליו כסוי עור תחשׁ ושׂמו בדיו׃
Numbers 4:15 וכלה אהרן ובניו לכסת את הקדשׁ ואת כל כלי הקדשׁ בנסע המחנה ואחרי כן יבאו בני קהת לשׂאת ולא יגעו אל הקדשׁ ומתו אלה משׂא בני קהת באהל מועד׃
Numbers 4:16 ופקדת אלעזר בן אהרן הכהן שׁמן המאור וקטרת הסמים ומנחת התמיד ושׁמן המשׁחה פקדת כל המשׁכן וכל אשׁר בו בקדשׁ ובכליו׃
Numbers 4:17 וידבר יהוה אל משׁה ואל אהרן לאמר׃
Numbers 4:18 אל תכריתו את שׁבט משׁפחת הקהתי מתוך הלוים׃
Numbers 4:19 וזאת עשׂו להם וחיו ולא ימתו בגשׁתם את קדשׁ הקדשׁים אהרן ובניו יבאו ושׂמו אותם אישׁ אישׁ על עבדתו ואל משׂאו׃
Numbers 4:20 ולא יבאו לראות כבלע את הקדשׁ ומתו׃
Numbers 4:21 וידבר יהוה אל משׁה לאמר׃
Numbers 4:22 נשׂא את ראשׁ בני גרשׁון גם הם לבית אבתם למשׁפחתם׃
Numbers 4:23 מבן שׁלשׁים שׁנה ומעלה עד בן חמשׁים שׁנה תפקד אותם כל הבא לצבא צבא לעבד עבדה באהל מועד׃
Numbers 4:24 זאת עבדת משׁפחת הגרשׁני לעבד ולמשׂא׃
Numbers 4:25 ונשׂאו את יריעת המשׁכן ואת אהל מועד מכסהו ומכסה התחשׁ אשׁר עליו מלמעלה ואת מסך פתח אהל מועד׃
Numbers 4:26 ואת קלעי החצר ואת מסך פתח שׁער החצר אשׁר על המשׁכן ועל המזבח סביב ואת מיתריהם ואת כל כלי עבדתם ואת כל אשׁר יעשׂה להם ועבדו׃
Numbers 4:27 על פי אהרן ובניו תהיה כל עבדת בני הגרשׁני לכל משׂאם ולכל עבדתם ופקדתם עלהם במשׁמרת את כל משׂאם׃
Numbers 4:28 זאת עבדת משׁפחת בני הגרשׁני באהל מועד ומשׁמרתם ביד איתמר בן אהרן הכהן׃
Numbers 4:29 בני מררי למשׁפחתם לבית אבתם תפקד אתם׃
Numbers 4:30 מבן שׁלשׁים שׁנה ומעלה ועד בן חמשׁים שׁנה תפקדם כל הבא לצבא לעבד את עבדת אהל מועד׃
Numbers 4:31 וזאת משׁמרת משׂאם לכל עבדתם באהל מועד קרשׁי המשׁכן ובריחיו ועמודיו ואדניו׃
Numbers 4:32 ועמודי החצר סביב ואדניהם ויתדתם ומיתריהם לכל כליהם ולכל עבדתם ובשׁמת תפקדו את כלי משׁמרת משׂאם׃
Numbers 4:33 זאת עבדת משׁפחת בני מררי לכל עבדתם באהל מועד ביד איתמר בן אהרן הכהן׃
Numbers 4:34 ויפקד משׁה ואהרן ונשׂיאי העדה את בני הקהתי למשׁפחתם ולבית אבתם׃
Numbers 4:35 מבן שׁלשׁים שׁנה ומעלה ועד בן חמשׁים שׁנה כל הבא לצבא לעבדה באהל מועד׃
Numbers 4:36 ויהיו פקדיהם למשׁפחתם אלפים שׁבע מאות וחמשׁים׃
Numbers 4:37 אלה פקודי משׁפחת הקהתי כל העבד באהל מועד אשׁר פקד משׁה ואהרן על פי יהוה ביד משׁה׃
Numbers 4:38 ופקודי בני גרשׁון למשׁפחותם ולבית אבתם׃
Numbers 4:39 מבן שׁלשׁים שׁנה ומעלה ועד בן חמשׁים שׁנה כל הבא לצבא לעבדה באהל מועד׃
Numbers 4:40 ויהיו פקדיהם למשׁפחתם לבית אבתם אלפים ושׁשׁ מאות ושׁלשׁים׃
Numbers 4:41 אלה פקודי משׁפחת בני גרשׁון כל העבד באהל מועד אשׁר פקד משׁה ואהרן על פי יהוה׃
Numbers 4:42 ופקודי משׁפחת בני מררי למשׁפחתם לבית אבתם׃
Numbers 4:43 מבן שׁלשׁים שׁנה ומעלה ועד בן חמשׁים שׁנה כל הבא לצבא לעבדה באהל מועד׃
Numbers 4:44 ויהיו פקדיהם למשׁפחתם שׁלשׁת אלפים ומאתים׃
Numbers 4:45 אלה פקודי משׁפחת בני מררי אשׁר פקד משׁה ואהרן על פי יהוה ביד משׁה׃
Numbers 4:46 כל הפקדים אשׁר פקד משׁה ואהרן ונשׂיאי ישׂראל את הלוים למשׁפחתם ולבית אבתם׃
Numbers 4:47 מבן שׁלשׁים שׁנה ומעלה ועד בן חמשׁים שׁנה כל הבא לעבד עבדת עבדה ועבדת משׂא באהל מועד׃
Numbers 4:48 ויהיו פקדיהם שׁמנת אלפים וחמשׁ מאות ושׁמנים׃
Numbers 4:49 על פי יהוה פקד אותם ביד משׁה אישׁ אישׁ על עבדתו ועל משׂאו ופקדיו אשׁר צוה יהוה את משׁה׃
Numbers 5:1 וידבר יהוה אל משׁה לאמר׃
Numbers 5:2 צו את בני ישׂראל וישׁלחו מן המחנה כל צרוע וכל זב וכל טמא לנפשׁ׃
Numbers 5:3 מזכר עד נקבה תשׁלחו אל מחוץ למחנה תשׁלחום ולא יטמאו את מחניהם אשׁר אני שׁכן בתוכם׃
Numbers 5:4 ויעשׂו כן בני ישׂראל וישׁלחו אותם אל מחוץ למחנה כאשׁר דבר יהוה אל משׁה כן עשׂו בני ישׂראל׃
Numbers 5:5 וידבר יהוה אל משׁה לאמר׃
Numbers 5:6 דבר אל בני ישׂראל אישׁ או אשׁה כי יעשׂו מכל חטאת האדם למעל מעל ביהוה ואשׁמה הנפשׁ ההוא׃
Numbers 5:7 והתודו את חטאתם אשׁר עשׂו והשׁיב את אשׁמו בראשׁו וחמישׁתו יסף עליו ונתן לאשׁר אשׁם׃
Numbers 5:8 ואם אין לאישׁ גאל להשׁיב האשׁם אליו האשׁם המושׁב ליהוה לכהן מלבד איל הכפרים אשׁר יכפר בו עליו׃
Numbers 5:9 וכל תרומה לכל קדשׁי בני ישׂראל אשׁר יקריבו לכהן לו יהיה׃
Numbers 5:10 ואישׁ את קדשׁיו לו יהיו אישׁ אשׁר יתן לכהן לו יהיה׃
Numbers 5:11 וידבר יהוה אל משׁה לאמר׃
Numbers 5:12 דבר אל בני ישׂראל ואמרת אלהם אישׁ אישׁ כי תשׂטה אשׁתו ומעלה בו מעל׃
Numbers 5:13 ושׁכב אישׁ אתה שׁכבת זרע ונעלם מעיני אישׁה ונסתרה והיא נטמאה ועד אין בה והוא לא נתפשׂה׃
Numbers 5:14 ועבר עליו רוח קנאה וקנא את אשׁתו והוא נטמאה או עבר עליו רוח קנאה וקנא את אשׁתו והיא לא נטמאה׃
Numbers 5:15 והביא האישׁ את אשׁתו אל הכהן והביא את קרבנה עליה עשׂירת האיפה קמח שׂערים לא יצק עליו שׁמן ולא יתן עליו לבנה כי מנחת קנאת הוא מנחת זכרון מזכרת עון׃
Numbers 5:16 והקריב אתה הכהן והעמדה לפני יהוה׃
Numbers 5:17 ולקח הכהן מים קדשׁים בכלי חרשׂ ומן העפר אשׁר יהיה בקרקע המשׁכן יקח הכהן ונתן אל המים׃
Numbers 5:18 והעמיד הכהן את האשׁה לפני יהוה ופרע את ראשׁ האשׁה ונתן על כפיה את מנחת הזכרון מנחת קנאת הוא וביד הכהן יהיו מי המרים המאררים׃
Numbers 5:19 והשׁביע אתה הכהן ואמר אל האשׁה אם לא שׁכב אישׁ אתך ואם לא שׂטית טמאה תחת אישׁך הנקי ממי המרים המאררים האלה׃
Numbers 5:20 ואת כי שׂטית תחת אישׁך וכי נטמאת ויתן אישׁ בך את שׁכבתו מבלעדי אישׁך׃
Numbers 5:21 והשׁביע הכהן את האשׁה בשׁבעת האלה ואמר הכהן לאשׁה יתן יהוה אותך לאלה ולשׁבעה בתוך עמך בתת יהוה את ירכך נפלת ואת בטנך צבה׃
Numbers 5:22 ובאו המים המאררים האלה במעיך לצבות בטן ולנפל ירך ואמרה האשׁה אמן אמן׃
Numbers 5:23 וכתב את האלת האלה הכהן בספר ומחה אל מי המרים׃
Numbers 5:24 והשׁקה את האשׁה את מי המרים המאררים ובאו בה המים המאררים למרים׃
Numbers 5:25 ולקח הכהן מיד האשׁה את מנחת הקנאת והניף את המנחה לפני יהוה והקריב אתה אל המזבח׃
Numbers 5:26 וקמץ הכהן מן המנחה את אזכרתה והקטיר המזבחה ואחר ישׁקה את האשׁה את המים׃
Numbers 5:27 והשׁקה את המים והיתה אם נטמאה ותמעל מעל באישׁה ובאו בה המים המאררים למרים וצבתה בטנה ונפלה ירכה והיתה האשׁה לאלה בקרב עמה׃
Numbers 5:28 ואם לא נטמאה האשׁה וטהרה הוא ונקתה ונזרעה זרע׃
Numbers 5:29 זאת תורת הקנאת אשׁר תשׂטה אשׁה תחת אישׁה ונטמאה׃
Numbers 5:30 או אישׁ אשׁר תעבר עליו רוח קנאה וקנא את אשׁתו והעמיד את האשׁה לפני יהוה ועשׂה לה הכהן את כל התורה הזאת׃
Numbers 5:31 ונקה האישׁ מעון והאשׁה ההוא תשׂא את עונה׃
Numbers 6:1 וידבר יהוה אל משׁה לאמר׃
Numbers 6:2 דבר אל בני ישׂראל ואמרת אלהם אישׁ או אשׁה כי יפלא לנדר נדר נזיר להזיר ליהוה׃
Numbers 6:3 מיין ושׁכר יזיר חמץ יין וחמץ שׁכר לא ישׁתה וכל משׁרת ענבים לא ישׁתה וענבים לחים ויבשׁים לא יאכל׃
Numbers 6:4 כל ימי נזרו מכל אשׁר יעשׂה מגפן היין מחרצנים ועד זג לא יאכל׃
Numbers 6:5 כל ימי נדר נזרו תער לא יעבר על ראשׁו עד מלאת הימם אשׁר יזיר ליהוה קדשׁ יהיה גדל פרע שׂער ראשׁו׃
Numbers 6:6 כל ימי הזירו ליהוה על נפשׁ מת לא יבא׃
Numbers 6:7 לאביו ולאמו לאחיו ולאחתו לא יטמא להם במתם כי נזר אלהיו על ראשׁו׃
Numbers 6:8 כל ימי נזרו קדשׁ הוא ליהוה׃
Numbers 6:9 וכי ימות מת עליו בפתע פתאם וטמא ראשׁ נזרו וגלח ראשׁו ביום טהרתו ביום השׁביעי יגלחנו׃
Numbers 6:10 וביום השׁמיני יבא שׁתי תרים או שׁני בני יונה אל הכהן אל פתח אהל מועד׃
Numbers 6:11 ועשׂה הכהן אחד לחטאת ואחד לעלה וכפר עליו מאשׁר חטא על הנפשׁ וקדשׁ את ראשׁו ביום ההוא׃
Numbers 6:12 והזיר ליהוה את ימי נזרו והביא כבשׂ בן שׁנתו לאשׁם והימים הראשׁנים יפלו כי טמא נזרו׃
Numbers 6:13 וזאת תורת הנזיר ביום מלאת ימי נזרו יביא אתו אל פתח אהל מועד׃
Numbers 6:14 והקריב את קרבנו ליהוה כבשׂ בן שׁנתו תמים אחד לעלה וכבשׂה אחת בת שׁנתה תמימה לחטאת ואיל אחד תמים לשׁלמים׃
Numbers 6:15 וסל מצות סלת חלת בלולת בשׁמן ורקיקי מצות משׁחים בשׁמן ומנחתם ונסכיהם׃
Numbers 6:16 והקריב הכהן לפני יהוה ועשׂה את חטאתו ואת עלתו׃
Numbers 6:17 ואת האיל יעשׂה זבח שׁלמים ליהוה על סל המצות ועשׂה הכהן את מנחתו ואת נסכו׃
Numbers 6:18 וגלח הנזיר פתח אהל מועד את ראשׁ נזרו ולקח את שׂער ראשׁ נזרו ונתן על האשׁ אשׁר תחת זבח השׁלמים׃
Numbers 6:19 ולקח הכהן את הזרע בשׁלה מן האיל וחלת מצה אחת מן הסל ורקיק מצה אחד ונתן על כפי הנזיר אחר התגלחו את נזרו׃
Numbers 6:20 והניף אותם הכהן תנופה לפני יהוה קדשׁ הוא לכהן על חזה התנופה ועל שׁוק התרומה ואחר ישׁתה הנזיר יין׃
Numbers 6:21 זאת תורת הנזיר אשׁר ידר קרבנו ליהוה על נזרו מלבד אשׁר תשׂיג ידו כפי נדרו אשׁר ידר כן יעשׂה על תורת נזרו׃
Numbers 6:22 וידבר יהוה אל משׁה לאמר׃
Numbers 6:23 דבר אל אהרן ואל בניו לאמר כה תברכו את בני ישׂראל אמור׃
Numbers 6:24 יברכך יהוה וישׁמרך׃
Numbers 6:25 יאר יהוה פניו אליך ויחנך׃
Numbers 6:26 ישׂא יהוה פניו אליך וישׂם לך שׁלום׃
Numbers 6:27 ושׂמו את שׁמי על בני ישׂראל ואני אברכם׃
Numbers 7:1 ויהי ביום כלות משׁה להקים את המשׁכן וימשׁח אתו ויקדשׁ אתו ואת כל כליו ואת המזבח ואת כל כליו וימשׁחם ויקדשׁ אתם׃
Numbers 7:2 ויקריבו נשׂיאי ישׂראל ראשׁי בית אבתם הם נשׂיאי המטת הם העמדים על הפקדים׃
Numbers 7:3 ויביאו את קרבנם לפני יהוה שׁשׁ עגלת צב ושׁני עשׂר בקר עגלה על שׁני הנשׂאים ושׁור לאחד ויקריבו אותם לפני המשׁכן׃
Numbers 7:4 ויאמר יהוה אל משׁה לאמר׃
Numbers 7:5 קח מאתם והיו לעבד את עבדת אהל מועד ונתתה אותם אל הלוים אישׁ כפי עבדתו׃
Numbers 7:6 ויקח משׁה את העגלת ואת הבקר ויתן אותם אל הלוים׃
Numbers 7:7 את שׁתי העגלות ואת ארבעת הבקר נתן לבני גרשׁון כפי עבדתם׃
Numbers 7:8 ואת ארבע העגלת ואת שׁמנת הבקר נתן לבני מררי כפי עבדתם ביד איתמר בן אהרן הכהן׃
Numbers 7:9 ולבני קהת לא נתן כי עבדת הקדשׁ עלהם בכתף ישׂאו׃
Numbers 7:10 ויקריבו הנשׂאים את חנכת המזבח ביום המשׁח אתו ויקריבו הנשׂיאם את קרבנם לפני המזבח׃
Numbers 7:11 ויאמר יהוה אל משׁה נשׂיא אחד ליום נשׂיא אחד ליום יקריבו את קרבנם לחנכת המזבח׃
Numbers 7:12 ויהי המקריב ביום הראשׁון את קרבנו נחשׁון בן עמינדב למטה יהודה׃
Numbers 7:13 וקרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:14 כף אחת עשׂרה זהב מלאה קטרת׃
Numbers 7:15 פר אחד בן בקר איל אחד כבשׂ אחד בן שׁנתו לעלה׃
Numbers 7:16 שׂעיר עזים אחד לחטאת׃
Numbers 7:17 ולזבח השׁלמים בקר שׁנים אילם חמשׁה עתודים חמשׁה כבשׂים בני שׁנה חמשׁה זה קרבן נחשׁון בן עמינדב׃
Numbers 7:18 ביום השׁני הקריב נתנאל בן צוער נשׂיא ישׂשכר׃
Numbers 7:19 הקרב את קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:20 כף אחת עשׂרה זהב מלאה קטרת׃
Numbers 7:21 פר אחד בן בקר איל אחד כבשׂ אחד בן שׁנתו לעלה׃
Numbers 7:22 שׂעיר עזים אחד לחטאת׃
Numbers 7:23 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן נתנאל בן צוער׃
Numbers 7:24 ביום השׁלישׁי נשׂיא לבני זבולן אליאב בן חלן׃
Numbers 7:25 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:26 כף אחת עשׂרה זהב מלאה קטרת׃
Numbers 7:27 פר אחד בן בקר איל אחד כבשׂ אחד בן שׁנתו לעלה׃
Numbers 7:28 שׂעיר עזים אחד לחטאת׃
Numbers 7:29 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן אליאב בן חלן׃
Numbers 7:30 ביום הרביעי נשׂיא לבני ראובן אליצור בן שׁדיאור׃
Numbers 7:31 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:32 כף אחת עשׂרה זהב מלאה קטרת׃
Numbers 7:33 פר אחד בן בקר איל אחד כבשׂ אחד בן שׁנתו לעלה׃
Numbers 7:34 שׂעיר עזים אחד לחטאת׃
Numbers 7:35 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן אליצור בן שׁדיאור׃
Numbers 7:36 ביום החמישׁי נשׂיא לבני שׁמעון שׁלמיאל בן צורישׁדי׃
Numbers 7:37 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:38 כף אחת עשׂרה זהב מלאה קטרת׃
Numbers 7:39 פר אחד בן בקר איל אחד כבשׂ אחד בן שׁנתו לעלה׃
Numbers 7:40 שׂעיר עזים אחד לחטאת׃
Numbers 7:41 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן שׁלמיאל בן צורישׁדי׃
Numbers 7:42 ביום השׁשׁי נשׂיא לבני גד אליסף בן דעואל׃
Numbers 7:43 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:44 כף אחת עשׂרה זהב מלאה קטרת׃
Numbers 7:45 פר אחד בן בקר איל אחד כבשׂ אחד בן שׁנתו לעלה׃
Numbers 7:46 שׂעיר עזים אחד לחטאת׃
Numbers 7:47 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן אליסף בן דעואל׃
Numbers 7:48 ביום השׁביעי נשׂיא לבני אפרים אלישׁמע בן עמיהוד׃
Numbers 7:49 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:50 כף אחת עשׂרה זהב מלאה קטרת׃
Numbers 7:51 פר אחד בן בקר איל אחד כבשׂ אחד בן שׁנתו לעלה׃
Numbers 7:52 שׂעיר עזים אחד לחטאת׃
Numbers 7:53 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן אלישׁמע בן עמיהוד׃
Numbers 7:54 ביום השׁמיני נשׂיא לבני מנשׁה גמליאל בן פדה צור׃
Numbers 7:55 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:56 כף אחת עשׂרה זהב מלאה קטרת׃
Numbers 7:57 פר אחד בן בקר איל אחד כבשׂ אחד בן שׁנתו לעלה׃
Numbers 7:58 שׂעיר עזים אחד לחטאת׃
Numbers 7:59 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן גמליאל בן פדהצור ׃
Numbers 7:60 ביום התשׁיעי נשׂיא לבני בנימן אבידן בן גדעני׃
Numbers 7:61 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:62 כף אחת עשׂרה זהב מלאה קטרת׃
Numbers 7:63 פר אחד בן בקר איל אחד כבשׂ אחד בן שׁנתו לעלה׃
Numbers 7:64 שׂעיר עזים אחד לחטאת׃
Numbers 7:65 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן אבידן בן גדעני׃
Numbers 7:66 ביום העשׂירי נשׂיא לבני דן אחיעזר בן עמישׁדי׃
Numbers 7:67 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:68 כף אחת עשׂרה זהב מלאה קטרת׃
Numbers 7:69 פר אחד בן בקר איל אחד כבשׂ אחד בן שׁנתו לעלה׃
Numbers 7:70 שׂעיר עזים אחד לחטאת׃
Numbers 7:71 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן אחיעזר בן עמישׁדי׃
Numbers 7:72 ביום עשׁתי עשׂר יום נשׂיא לבני אשׁר פגעיאל בן עכרן׃
Numbers 7:73 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:74 כף אחת עשׂרה זהב מלאה קטרת׃
Numbers 7:75 פר אחד בן בקר איל אחד כבשׂ אחד בן שׁנתו לעלה׃
Numbers 7:76 שׂעיר עזים אחד לחטאת׃
Numbers 7:77 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן פגעיאל בן עכרן׃
Numbers 7:78 ביום שׁנים עשׂר יום נשׂיא לבני נפתלי אחירע בן עינן׃
Numbers 7:79 קרבנו קערת כסף אחת שׁלשׁים ומאה משׁקלה מזרק אחד כסף שׁבעים שׁקל בשׁקל הקדשׁ שׁניהם מלאים סלת בלולה בשׁמן למנחה׃
Numbers 7:80 כף אחת עשׂרה זהב מלאה קטרת׃
Numbers 7:81 פר אחד בן בקר איל אחד כבשׂ אחד בן שׁנתו לעלה׃
Numbers 7:82 שׂעיר עזים אחד לחטאת׃
Numbers 7:83 ולזבח השׁלמים בקר שׁנים אילם חמשׁה עתדים חמשׁה כבשׂים בני שׁנה חמשׁה זה קרבן אחירע בן עינן׃
Numbers 7:84 זאת חנכת המזבח ביום המשׁח אתו מאת נשׂיאי ישׂראל קערת כסף שׁתים עשׂרה מזרקי כסף שׁנים עשׂר כפות זהב שׁתים עשׂרה׃
Numbers 7:85 שׁלשׁים ומאה הקערה האחת כסף ושׁבעים המזרק האחד כל כסף הכלים אלפים וארבע מאות בשׁקל הקדשׁ׃
Numbers 7:86 כפות זהב שׁתים עשׂרה מלאת קטרת עשׂרה עשׂרה הכף בשׁקל הקדשׁ כל זהב הכפות עשׂרים ומאה׃
Numbers 7:87 כל הבקר לעלה שׁנים עשׂר פרים אילם שׁנים עשׂר כבשׂים בני שׁנה שׁנים עשׂר ומנחתם ושׂעירי עזים שׁנים עשׂר לחטאת׃
Numbers 7:88 וכל בקר זבח השׁלמים עשׂרים וארבעה פרים אילם שׁשׁים עתדים שׁשׁים כבשׂים בני שׁנה שׁשׁים זאת חנכת המזבח אחרי המשׁח אתו׃
Numbers 7:89 ובבא משׁה אל אהל מועד לדבר אתו וישׁמע את הקול מדבר אליו מעל הכפרת אשׁר על ארן העדת מבין שׁני הכרבים וידבר אליו׃
Numbers 8:1 וידבר יהוה אל משׁה לאמר׃
Numbers 8:2 דבר אל אהרן ואמרת אליו בהעלתך את הנרת אל מול פני המנורה יאירו שׁבעת הנרות׃
Numbers 8:3 ויעשׂ כן אהרן אל מול פני המנורה העלה נרתיה כאשׁר צוה יהוה את משׁה׃
Numbers 8:4 וזה מעשׂה המנרה מקשׁה זהב עד ירכה עד פרחה מקשׁה הוא כמראה אשׁר הראה יהוה את משׁה כן עשׂה את המנרה׃
Numbers 8:5 וידבר יהוה אל משׁה לאמר׃
Numbers 8:6 קח את הלוים מתוך בני ישׂראל וטהרת אתם׃
Numbers 8:7 וכה תעשׂה להם לטהרם הזה עליהם מי חטאת והעבירו תער על כל בשׂרם וכבסו בגדיהם והטהרו׃
Numbers 8:8 ולקחו פר בן בקר ומנחתו סלת בלולה בשׁמן ופר שׁני בן בקר תקח לחטאת׃
Numbers 8:9 והקרבת את הלוים לפני אהל מועד והקהלת את כל עדת בני ישׂראל׃
Numbers 8:10 והקרבת את הלוים לפני יהוה וסמכו בני ישׂראל את ידיהם על הלוים׃
Numbers 8:11 והניף אהרן את הלוים תנופה לפני יהוה מאת בני ישׂראל והיו לעבד את עבדת יהוה׃
Numbers 8:12 והלוים יסמכו את ידיהם על ראשׁ הפרים ועשׂה את האחד חטאת ואת האחד עלה ליהוה לכפר על הלוים׃
Numbers 8:13 והעמדת את הלוים לפני אהרן ולפני בניו והנפת אתם תנופה ליהוה׃
Numbers 8:14 והבדלת את הלוים מתוך בני ישׂראל והיו לי הלוים׃
Numbers 8:15 ואחרי כן יבאו הלוים לעבד את אהל מועד וטהרת אתם והנפת אתם תנופה׃
Numbers 8:16 כי נתנים נתנים המה לי מתוך בני ישׂראל תחת פטרת כל רחם בכור כל מבני ישׂראל לקחתי אתם׃
Numbers 8:17 כי לי כל בכור בבני ישׂראל באדם ובבהמה ביום הכתי כל בכור בארץ מצרים הקדשׁתי אתם׃
Numbers 8:18 ואקח את הלוים תחת כל בכור בבני ישׂראל׃
Numbers 8:19 ואתנה את הלוים נתנים לאהרן ולבניו מתוך בני ישׂראל לעבד את עבדת בני ישׂראל באהל מועד ולכפר על בני ישׂראל ולא יהיה בבני ישׂראל נגף בגשׁת בני ישׂראל אל הקדשׁ׃
Numbers 8:20 ויעשׂ משׁה ואהרן וכל עדת בני ישׂראל ללוים ככל אשׁר צוה יהוה את משׁה ללוים כן עשׂו להם בני ישׂראל׃
Numbers 8:21 ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם׃
Numbers 8:22 ואחרי כן באו הלוים לעבד את עבדתם באהל מועד לפני אהרן ולפני בניו כאשׁר צוה יהוה את משׁה על הלוים כן עשׂו׃
Numbers 8:23 וידבר יהוה אל משׁה לאמר׃
Numbers 8:24 זאת אשׁר ללוים מבן חמשׁ ועשׂרים שׁנה ומעלה יבוא לצבא צבא בעבדת אהל מועד׃
Numbers 8:25 ומבן חמשׁים שׁנה ישׁוב מצבא העבדה ולא יעבד עוד׃
Numbers 8:26 ושׁרת את אחיו באהל מועד לשׁמר משׁמרת ועבדה לא יעבד ככה תעשׂה ללוים במשׁמרתם׃
Numbers 9:1 וידבר יהוה אל משׁה במדבר סיני בשׁנה השׁנית לצאתם מארץ מצרים בחדשׁ הראשׁון לאמר׃
Numbers 9:2 ויעשׂו בני ישׂראל את הפסח במועדו׃
Numbers 9:3 בארבעה עשׂר יום בחדשׁ הזה בין הערבים תעשׂו אתו במעדו ככל חקתיו וככל משׁפטיו תעשׂו אתו׃
Numbers 9:4 וידבר משׁה אל בני ישׂראל לעשׂת הפסח׃
Numbers 9:5 ויעשׂו את הפסח בראשׁון בארבעה עשׂר יום לחדשׁ בין הערבים במדבר סיני ככל אשׁר צוה יהוה את משׁה כן עשׂו בני ישׂראל׃
Numbers 9:6 ויהי אנשׁים אשׁר היו טמאים לנפשׁ אדם ולא יכלו לעשׂת הפסח ביום ההוא ויקרבו לפני משׁה ולפני אהרן ביום ההוא׃
Numbers 9:7 ויאמרו האנשׁים ההמה אליו אנחנו טמאים לנפשׁ אדם למה נגרע לבלתי הקריב את קרבן יהוה במעדו בתוך בני ישׂראל׃
Numbers 9:8 ויאמר אלהם משׁה עמדו ואשׁמעה מה יצוה יהוה׃
Numbers 9:9 וידבר יהוה אל משׁה לאמר׃
Numbers 9:10 דבר אל בני ישׂראל לאמר אישׁ אישׁ כי יהיה טמא לנפשׁ או בדרך רחקה לכם או לדרתיכם ועשׂה פסח ליהוה׃
Numbers 9:11 בחדשׁ השׁני בארבעה עשׂר יום בין הערבים יעשׂו אתו על מצות ומררים יאכלהו׃
Numbers 9:12 לא ישׁאירו ממנו עד בקר ועצם לא ישׁברו בו ככל חקת הפסח יעשׂו אתו׃
Numbers 9:13 והאישׁ אשׁר הוא טהור ובדרך לא היה וחדל לעשׂות הפסח ונכרתה הנפשׁ ההוא מעמיה כי קרבן יהוה לא הקריב במעדו חטאו ישׂא האישׁ ההוא׃
Numbers 9:14 וכי יגור אתכם גר ועשׂה פסח ליהוה כחקת הפסח וכמשׁפטו כן יעשׂה חקה אחת יהיה לכם ולגר ולאזרח הארץ׃
Numbers 9:15 וביום הקים את המשׁכן כסה הענן את המשׁכן לאהל העדת ובערב יהיה על המשׁכן כמראה אשׁ עד בקר׃
Numbers 9:16 כן יהיה תמיד הענן יכסנו ומראה אשׁ לילה׃
Numbers 9:17 ולפי העלות הענן מעל האהל ואחרי כן יסעו בני ישׂראל ובמקום אשׁר ישׁכן שׁם הענן שׁם יחנו בני ישׂראל׃
Numbers 9:18 על פי יהוה יסעו בני ישׂראל ועל פי יהוה יחנו כל ימי אשׁר ישׁכן הענן על המשׁכן יחנו׃
Numbers 9:19 ובהאריך הענן על המשׁכן ימים רבים ושׁמרו בני ישׂראל את משׁמרת יהוה ולא יסעו׃
Numbers 9:20 וישׁ אשׁר יהיה הענן ימים מספר על המשׁכן על פי יהוה יחנו ועל פי יהוה יסעו׃
Numbers 9:21 וישׁ אשׁר יהיה הענן מערב עד בקר ונעלה הענן בבקר ונסעו או יומם ולילה ונעלה הענן ונסעו׃
Numbers 9:22 או ימים או חדשׁ או ימים בהאריך הענן על המשׁכן לשׁכן עליו יחנו בני ישׂראל ולא יסעו ובהעלתו יסעו׃
Numbers 9:23 על פי יהוה יחנו ועל פי יהוה יסעו את משׁמרת יהוה שׁמרו על פי יהוה ביד משׁה׃
Numbers 10:1 וידבר יהוה אל משׁה לאמר׃
Numbers 10:2 עשׂה לך שׁתי חצוצרת כסף מקשׁה תעשׂה אתם והיו לך למקרא העדה ולמסע את המחנות׃
Numbers 10:3 ותקעו בהן ונועדו אליך כל העדה אל פתח אהל מועד׃
Numbers 10:4 ואם באחת יתקעו ונועדו אליך הנשׂיאים ראשׁי אלפי ישׂראל׃
Numbers 10:5 ותקעתם תרועה ונסעו המחנות החנים קדמה׃
Numbers 10:6 ותקעתם תרועה שׁנית ונסעו המחנות החנים תימנה תרועה יתקעו למסעיהם׃
Numbers 10:7 ובהקהיל את הקהל תתקעו ולא תריעו׃
Numbers 10:8 ובני אהרן הכהנים יתקעו בחצצרות והיו לכם לחקת עולם לדרתיכם׃
Numbers 10:9 וכי תבאו מלחמה בארצכם על הצר הצרר אתכם והרעתם בחצצרת ונזכרתם לפני יהוה אלהיכם ונושׁעתם מאיביכם׃
Numbers 10:10 וביום שׂמחתכם ובמועדיכם ובראשׁי חדשׁכם ותקעתם בחצצרת על עלתיכם ועל זבחי שׁלמיכם והיו לכם לזכרון לפני אלהיכם אני יהוה אלהיכם׃
Numbers 10:11 ויהי בשׁנה השׁנית בחדשׁ השׁני בעשׂרים בחדשׁ נעלה הענן מעל משׁכן העדת׃
Numbers 10:12 ויסעו בני ישׂראל למסעיהם ממדבר סיני וישׁכן הענן במדבר פארן׃
Numbers 10:13 ויסעו בראשׁנה על פי יהוה ביד משׁה׃
Numbers 10:14 ויסע דגל מחנה בני יהודה בראשׁנה לצבאתם ועל צבאו נחשׁון בן עמינדב׃
Numbers 10:15 ועל צבא מטה בני ישׂשכר נתנאל בן צוער׃
Numbers 10:16 ועל צבא מטה בני זבולן אליאב בן חלן׃
Numbers 10:17 והורד המשׁכן ונסעו בני גרשׁון ובני מררי נשׂאי המשׁכן׃
Numbers 10:18 ונסע דגל מחנה ראובן לצבאתם ועל צבאו אליצור בן שׁדיאור׃
Numbers 10:19 ועל צבא מטה בני שׁמעון שׁלמיאל בן צורי שׁדי׃
Numbers 10:20 ועל צבא מטה בני גד אליסף בן דעואל׃
Numbers 10:21 ונסעו הקהתים נשׂאי המקדשׁ והקימו את המשׁכן עד באם׃
Numbers 10:22 ונסע דגל מחנה בני אפרים לצבאתם ועל צבאו אלישׁמע בן עמיהוד׃
Numbers 10:23 ועל צבא מטה בני מנשׁה גמליאל בן פדהצור׃
Numbers 10:24 ועל צבא מטה בני בנימן אבידן בן גדעוני׃
Numbers 10:25 ונסע דגל מחנה בני דן מאסף לכל המחנת לצבאתם ועל צבאו אחיעזר בן עמישׁדי׃
Numbers 10:26 ועל צבא מטה בני אשׁר פגעיאל בן עכרן׃
Numbers 10:27 ועל צבא מטה בני נפתלי אחירע בן עינן׃
Numbers 10:28 אלה מסעי בני ישׂראל לצבאתם ויסעו׃
Numbers 10:29 ויאמר משׁה לחבב בן רעואל המדיני חתן משׁה נסעים אנחנו אל המקום אשׁר אמר יהוה אתו אתן לכם לכה אתנו והטבנו לך כי יהוה דבר טוב על ישׂראל׃
Numbers 10:30 ויאמר אליו לא אלך כי אם אל ארצי ואל מולדתי אלך׃
Numbers 10:31 ויאמר אל נא תעזב אתנו כי על כן ידעת חנתנו במדבר והיית לנו לעינים׃
Numbers 10:32 והיה כי תלך עמנו והיה הטוב ההוא אשׁר ייטיב יהוה עמנו והטבנו׃
Numbers 10:33 ויסעו מהר יהוה דרך שׁלשׁת ימים וארון ברית יהוה נסע לפניהם דרך שׁלשׁת ימים לתור להם מנוחה׃
Numbers 10:34 וענן יהוה עליהם יומם בנסעם מן המחנה׃
Numbers 10:35 ויהי בנסע הארן ויאמר משׁה קומה יהוה ויפצו איביך וינסו משׂנאיך מפניך׃
Numbers 10:36 ובנחה יאמר שׁובה יהוה רבבות אלפי ישׂראל׃
Numbers 11:1 ויהי העם כמתאננים רע באזני יהוה וישׁמע יהוה ויחר אפו ותבער בם אשׁ יהוה ותאכל בקצה המחנה׃
Numbers 11:2 ויצעק העם אל משׁה ויתפלל משׁה אל יהוה ותשׁקע האשׁ׃
Numbers 11:3 ויקרא שׁם המקום ההוא תבערה כי בערה בם אשׁ יהוה׃
Numbers 11:4 והאספסף אשׁר בקרבו התאוו תאוה וישׁבו ויבכו גם בני ישׂראל ויאמרו מי יאכלנו בשׂר׃
Numbers 11:5 זכרנו את הדגה אשׁר נאכל במצרים חנם את הקשׁאים ואת האבטחים ואת החציר ואת הבצלים ואת השׁומים׃
Numbers 11:6 ועתה נפשׁנו יבשׁה אין כל בלתי אל המן עינינו׃
Numbers 11:7 והמן כזרע גד הוא ועינו כעין הבדלח׃
Numbers 11:8 שׁטו העם ולקטו וטחנו ברחים או דכו במדכה ובשׁלו בפרור ועשׂו אתו עגות והיה טעמו כטעם לשׁד השׁמן׃
Numbers 11:9 וברדת הטל על המחנה לילה ירד המן עליו׃
Numbers 11:10 וישׁמע משׁה את העם בכה למשׁפחתיו אישׁ לפתח אהלו ויחר אף יהוה מאד ובעיני משׁה רע׃
Numbers 11:11 ויאמר משׁה אל יהוה למה הרעת לעבדך ולמה לא מצתי חן בעיניך לשׂום את משׂא כל העם הזה עלי׃
Numbers 11:12 האנכי הריתי את כל העם הזה אם אנכי ילדתיהו כי תאמר אלי שׂאהו בחיקך כאשׁר ישׂא האמן את הינק על האדמה אשׁר נשׁבעת לאבתיו׃
Numbers 11:13 מאין לי בשׂר לתת לכל העם הזה כי יבכו עלי לאמר תנה לנו בשׂר ונאכלה׃
Numbers 11:14 לא אוכל אנכי לבדי לשׂאת את כל העם הזה כי כבד ממני׃
Numbers 11:15 ואם ככה את עשׂה לי הרגני נא הרג אם מצאתי חן בעיניך ואל אראה ברעתי׃
Numbers 11:16 ויאמר יהוה אל משׁה אספה לי שׁבעים אישׁ מזקני ישׂראל אשׁר ידעת כי הם זקני העם ושׁטריו ולקחת אתם אל אהל מועד והתיצבו שׁם עמך׃
Numbers 11:17 וירדתי ודברתי עמך שׁם ואצלתי מן הרוח אשׁר עליך ושׂמתי עליהם ונשׂאו אתך במשׂא העם ולא תשׂא אתה לבדך׃
Numbers 11:18 ואל העם תאמר התקדשׁו למחר ואכלתם בשׂר כי בכיתם באזני יהוה לאמר מי יאכלנו בשׂר כי טוב לנו במצרים ונתן יהוה לכם בשׂר ואכלתם׃
Numbers 11:19 לא יום אחד תאכלון ולא יומים ולא חמשׁה ימים ולא עשׂרה ימים ולא עשׂרים יום׃
Numbers 11:20 עד חדשׁ ימים עד אשׁר יצא מאפכם והיה לכם לזרא יען כי מאסתם את יהוה אשׁר בקרבכם ותבכו לפניו לאמר למה זה יצאנו ממצרים׃
Numbers 11:21 ויאמר משׁה שׁשׁ מאות אלף רגלי העם אשׁר אנכי בקרבו ואתה אמרת בשׂר אתן להם ואכלו חדשׁ ימים׃
Numbers 11:22 הצאן ובקר ישׁחט להם ומצא להם אם את כל דגי הים יאסף להם ומצא׃
Numbers 11:23 ויאמר יהוה אל משׁה היד יהוה תקצר עתה תראה היקרך דברי אם לא׃
Numbers 11:24 ויצא משׁה וידבר אל העם את דברי יהוה ויאסף שׁבעים אישׁ מזקני העם ויעמד אתם סביבת האהל׃
Numbers 11:25 וירד יהוה בענן וידבר אליו ויאצל מן הרוח אשׁר עליו ויתן על שׁבעים אישׁ הזקנים ויהי כנוח עליהם הרוח ויתנבאו ולא יספו׃
Numbers 11:26 וישׁארו שׁני אנשׁים במחנה שׁם האחד אלדד ושׁם השׁני מידד ותנח עלהם הרוח והמה בכתבים ולא יצאו האהלה ויתנבאו במחנה׃
Numbers 11:27 וירץ הנער ויגד למשׁה ויאמר אלדד ומידד מתנבאים במחנה׃
Numbers 11:28 ויען יהושׁע בן נון משׁרת משׁה מבחריו ויאמר אדני משׁה כלאם׃
Numbers 11:29 ויאמר לו משׁה המקנא אתה לי ומי יתן כל עם יהוה נביאים כי יתן יהוה את רוחו עליהם׃
Numbers 11:30 ויאסף משׁה אל המחנה הוא וזקני ישׂראל׃
Numbers 11:31 ורוח נסע מאת יהוה ויגז שׂלוים מן הים ויטשׁ על המחנה כדרך יום כה וכדרך יום כה סביבות המחנה וכאמתים על פני הארץ׃
Numbers 11:32 ויקם העם כל היום ההוא וכל הלילה וכל יום המחרת ויאספו את השׂלו הממעיט אסף עשׂרה חמרים וישׁטחו להם שׁטוח סביבות המחנה׃
Numbers 11:33 הבשׂר עודנו בין שׁניהם טרם יכרת ואף יהוה חרה בעם ויך יהוה בעם מכה רבה מאד׃
Numbers 11:34 ויקרא את שׁם המקום ההוא קברות התאוה כי שׁם קברו את העם המתאוים׃
Numbers 11:35 מקברות התאוה נסעו העם חצרות ויהיו בחצרות׃
Numbers 12:1 ותדבר מרים ואהרן במשׁה על אדות האשׁה הכשׁית אשׁר לקח כי אשׁה כשׁית לקח׃
Numbers 12:2 ויאמרו הרק אך במשׁה דבר יהוה הלא גם בנו דבר וישׁמע יהוה׃
Numbers 12:3 והאישׁ משׁה ענו מאד מכל האדם אשׁר על פני האדמה׃
Numbers 12:4 ויאמר יהוה פתאם אל משׁה ואל אהרן ואל מרים צאו שׁלשׁתכם אל אהל מועד ויצאו שׁלשׁתם׃
Numbers 12:5 וירד יהוה בעמוד ענן ויעמד פתח האהל ויקרא אהרן ומרים ויצאו שׁניהם׃
Numbers 12:6 ויאמר שׁמעו נא דברי אם יהיה נביאכם יהוה במראה אליו אתודע בחלום אדבר׃
Numbers 12:7 לא כן עבדי משׁה בכל ביתי נאמן הוא׃
Numbers 12:8 פה אל פה אדבר בו ומראה ולא בחידת ותמנת יהוה יביט ומדוע לא יראתם לדבר בעבדי במשׁה׃
Numbers 12:9 ויחר אף יהוה בם וילך׃
Numbers 12:10 והענן סר מעל האהל והנה מרים מצרעת כשׁלג ויפן אהרן אל מרים והנה מצרעת׃
Numbers 12:11 ויאמר אהרן אל משׁה בי אדני אל נא תשׁת עלינו חטאת אשׁר נואלנו ואשׁר חטאנו׃
Numbers 12:12 אל נא תהי כמת אשׁר בצאתו מרחם אמו ויאכל חצי בשׂרו׃
Numbers 12:13 ויצעק משׁה אל יהוה לאמר אל נא רפא נא׃
Numbers 12:14 ויאמר יהוה אל משׁה ואביה ירק ירק בפניה הלא תכלם שׁבעת ימים תסגר שׁבעת ימים מחוץ למחנה ואחר תאסף׃
Numbers 12:15 ותסגר מרים מחוץ למחנה שׁבעת ימים והעם לא נסע עד האסף מרים׃
Numbers 12:16 ואחר נסעו העם מחצרות ויחנו במדבר פארן׃
Numbers 13:1 וידבר יהוה אל משׁה לאמר׃
Numbers 13:2 שׁלח לך אנשׁים ויתרו את ארץ כנען אשׁר אני נתן לבני ישׂראל אישׁ אחד אישׁ אחד למטה אבתיו תשׁלחו כל נשׂיא׃
Numbers 13:3 וישׁלח אתם משׁה ממדבר פארן על פי יהוה כלם אנשׁים ראשׁי בני ישׂראל המה׃
Numbers 13:4 ואלה שׁמותם למטה ראובן שׁמוע בן זכור׃
Numbers 13:5 למטה שׁמעון שׁפט בן חורי׃
Numbers 13:6 למטה יהודה כלב בן יפנה׃
Numbers 13:7 למטה ישׂשכר יגאל בן יוסף׃
Numbers 13:8 למטה אפרים הושׁע בן נון׃
Numbers 13:9 למטה בנימן פלטי בן רפוא׃
Numbers 13:10 למטה זבולן גדיאל בן סודי׃
Numbers 13:11 למטה יוסף למטה מנשׁה גדי בן סוסי׃
Numbers 13:12 למטה דן עמיאל בן גמלי׃
Numbers 13:13 למטה אשׁר סתור בן מיכאל׃
Numbers 13:14 למטה נפתלי נחבי בן ופסי׃
Numbers 13:15 למטה גד גאואל בן מכי׃
Numbers 13:16 אלה שׁמות האנשׁים אשׁר שׁלח משׁה לתור את הארץ ויקרא משׁה להושׁע בן נון יהושׁע׃
Numbers 13:17 וישׁלח אתם משׁה לתור את ארץ כנען ויאמר אלהם עלו זה בנגב ועליתם את ההר׃
Numbers 13:18 וראיתם את הארץ מה הוא ואת העם הישׁב עליה החזק הוא הרפה המעט הוא אם רב׃
Numbers 13:19 ומה הארץ אשׁר הוא ישׁב בה הטובה הוא אם רעה ומה הערים אשׁר הוא יושׁב בהנה הבמחנים אם במבצרים׃
Numbers 13:20 ומה הארץ השׁמנה הוא אם רזה הישׁ בה עץ אם אין והתחזקתם ולקחתם מפרי הארץ והימים ימי בכורי ענבים׃
Numbers 13:21 ויעלו ויתרו את הארץ ממדבר צן עד רחב לבא חמת׃
Numbers 13:22 ויעלו בנגב ויבא עד חברון ושׁם אחימן שׁשׁי ותלמי ילידי הענק וחברון שׁבע שׁנים נבנתה לפני צען מצרים׃
Numbers 13:23 ויבאו עד נחל אשׁכל ויכרתו משׁם זמורה ואשׁכול ענבים אחד וישׂאהו במוט בשׁנים ומן הרמנים ומן התאנים׃
Numbers 13:24 למקום ההוא קרא נחל אשׁכול על אדות האשׁכול אשׁר כרתו משׁם בני ישׂראל׃
Numbers 13:25 וישׁבו מתור הארץ מקץ ארבעים יום׃
Numbers 13:26 וילכו ויבאו אל משׁה ואל אהרן ואל כל עדת בני ישׂראל אל מדבר פארן קדשׁה וישׁיבו אתם דבר ואת כל העדה ויראום את פרי הארץ׃
Numbers 13:27 ויספרו לו ויאמרו באנו אל הארץ אשׁר שׁלחתנו וגם זבת חלב ודבשׁ הוא וזה פריה׃
Numbers 13:28 אפס כי עז העם הישׁב בארץ והערים בצרות גדלת מאד וגם ילדי הענק ראינו שׁם׃
Numbers 13:29 עמלק יושׁב בארץ הנגב והחתי והיבוסי והאמרי יושׁב בהר והכנעני יושׁב על הים ועל יד הירדן׃
Numbers 13:30 ויהס כלב את העם אל משׁה ויאמר עלה נעלה וירשׁנו אתה כי יכול נוכל׃
Numbers 13:31 והאנשׁים אשׁר עלו עמו אמרו לא נוכל לעלות אל העם כי חזק הוא ממנו׃
Numbers 13:32 ויציאו דבת הארץ אשׁר תרו אתה אל בני ישׂראל לאמר הארץ אשׁר עברנו בה לתור אתה ארץ אכלת יושׁביה הוא וכל העם אשׁר ראינו בתוכה אנשׁי מדות׃
Numbers 13:33 ושׁם ראינו את הנפילים בני ענק מן הנפלים ונהי בעינינו כחגבים וכן היינו בעיניהם׃
Numbers 14:1 ותשׂא כל העדה ויתנו את קולם ויבכו העם בלילה ההוא׃
Numbers 14:2 וילנו על משׁה ועל אהרן כל בני ישׂראל ויאמרו אלהם כל העדה לו מתנו בארץ מצרים או במדבר הזה לו מתנו׃
Numbers 14:3 ולמה יהוה מביא אתנו אל הארץ הזאת לנפל בחרב נשׁינו וטפנו יהיו לבז הלוא טוב לנו שׁוב מצרימה׃
Numbers 14:4 ויאמרו אישׁ אל אחיו נתנה ראשׁ ונשׁובה מצרימה׃
Numbers 14:5 ויפל משׁה ואהרן על פניהם לפני כל קהל עדת בני ישׂראל׃
Numbers 14:6 ויהושׁע בן נון וכלב בן יפנה מן התרים את הארץ קרעו בגדיהם׃
Numbers 14:7 ויאמרו אל כל עדת בני ישׂראל לאמר הארץ אשׁר עברנו בה לתור אתה טובה הארץ מאד מאד׃
Numbers 14:8 אם חפץ בנו יהוה והביא אתנו אל הארץ הזאת ונתנה לנו ארץ אשׁר הוא זבת חלב ודבשׁ׃
Numbers 14:9 אך ביהוה אל תמרדו ואתם אל תיראו את עם הארץ כי לחמנו הם סר צלם מעליהם ויהוה אתנו אל תיראם׃
Numbers 14:10 ויאמרו כל העדה לרגום אתם באבנים וכבוד יהוה נראה באהל מועד אל כל בני ישׂראל׃
Numbers 14:11 ויאמר יהוה אל משׁה עד אנה ינאצני העם הזה ועד אנה לא יאמינו בי בכל האתות אשׁר עשׂיתי בקרבו׃
Numbers 14:12 אכנו בדבר ואורשׁנו ואעשׂה אתך לגוי גדול ועצום ממנו׃
Numbers 14:13 ויאמר משׁה אל יהוה ושׁמעו מצרים כי העלית בכחך את העם הזה מקרבו׃
Numbers 14:14 ואמרו אל יושׁב הארץ הזאת שׁמעו כי אתה יהוה בקרב העם הזה אשׁר עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אשׁ לילה׃
Numbers 14:15 והמתה את העם הזה כאישׁ אחד ואמרו הגוים אשׁר שׁמעו את שׁמעך לאמר׃
Numbers 14:16 מבלתי יכלת יהוה להביא את העם הזה אל הארץ אשׁר נשׁבע להם וישׁחטם במדבר׃
Numbers 14:17 ועתה יגדל נא כח אדני כאשׁר דברת לאמר׃
Numbers 14:18 יהוה ארך אפים ורב חסד נשׂא עון ופשׁע ונקה לא ינקה פקד עון אבות על בנים על שׁלשׁים ועל רבעים׃
Numbers 14:19 סלח נא לעון העם הזה כגדל חסדך וכאשׁר נשׂאתה לעם הזה ממצרים ועד הנה׃
Numbers 14:20 ויאמר יהוה סלחתי כדברך׃
Numbers 14:21 ואולם חי אני וימלא כבוד יהוה את כל הארץ׃
Numbers 14:22 כי כל האנשׁים הראים את כבדי ואת אתתי אשׁר עשׂיתי במצרים ובמדבר וינסו אתי זה עשׂר פעמים ולא שׁמעו בקולי׃
Numbers 14:23 אם יראו את הארץ אשׁר נשׁבעתי לאבתם וכל מנאצי לא יראוה׃
Numbers 14:24 ועבדי כלב עקב היתה רוח אחרת עמו וימלא אחרי והביאתיו אל הארץ אשׁר בא שׁמה וזרעו יורשׁנה׃
Numbers 14:25 והעמלקי והכנעני יושׁב בעמק מחר פנו וסעו לכם המדבר דרך ים סוף׃
Numbers 14:26 וידבר יהוה אל משׁה ואל אהרן לאמר׃
Numbers 14:27 עד מתי לעדה הרעה הזאת אשׁר המה מלינים עלי את תלנות בני ישׂראל אשׁר המה מלינים עלי שׁמעתי׃
Numbers 14:28 אמר אלהם חי אני נאם יהוה אם לא כאשׁר דברתם באזני כן אעשׂה׃
Numbers 14:29 במדבר הזה יפלו פגריכם וכל פקדיכם לכל מספרכם מבן עשׂרים שׁנה ומעלה אשׁר הלינתם עלי׃
Numbers 14:30 אם אתם תבאו אל הארץ אשׁר נשׂאתי את ידי לשׁכן אתכם בה כי אם כלב בן יפנה ויהושׁע בן נון׃
Numbers 14:31 וטפכם אשׁר אמרתם לבז יהיה והביאתי אתם וידעו את הארץ אשׁר מאסתם׃
Numbers 14:32 ופגריכם אתם יפלו במדבר הזה׃
Numbers 14:33 ובניכם יהיו רעים במדבר ארבעים שׁנה ונשׂאו את זנותיכם עד תם פגריכם במדבר׃
Numbers 14:34 במספר הימים אשׁר תרתם את הארץ ארבעים יום יום לשׁנה יום לשׁנה תשׂאו את עונתיכם ארבעים שׁנה וידעתם את תנואתי׃
Numbers 14:35 אני יהוה דברתי אם לא זאת אעשׂה לכל העדה הרעה הזאת הנועדים עלי במדבר הזה יתמו ושׁם ימתו׃
Numbers 14:36 והאנשׁים אשׁר שׁלח משׁה לתור את הארץ וישׁבו וילונו עליו את כל העדה להוציא דבה על הארץ׃
Numbers 14:37 וימתו האנשׁים מוצאי דבת הארץ רעה במגפה לפני יהוה׃
Numbers 14:38 ויהושׁע בן נון וכלב בן יפנה חיו מן האנשׁים ההם ההלכים לתור את הארץ׃
Numbers 14:39 וידבר משׁה את הדברים האלה אל כל בני ישׂראל ויתאבלו העם מאד׃
Numbers 14:40 וישׁכמו בבקר ויעלו אל ראשׁ ההר לאמר הננו ועלינו אל המקום אשׁר אמר יהוה כי חטאנו׃
Numbers 14:41 ויאמר משׁה למה זה אתם עברים את פי יהוה והוא לא תצלח׃
Numbers 14:42 אל תעלו כי אין יהוה בקרבכם ולא תנגפו לפני איביכם׃
Numbers 14:43 כי העמלקי והכנעני שׁם לפניכם ונפלתם בחרב כי על כן שׁבתם מאחרי יהוה ולא יהיה יהוה עמכם׃
Numbers 14:44 ויעפלו לעלות אל ראשׁ ההר וארון ברית יהוה ומשׁה לא משׁו מקרב המחנה׃
Numbers 14:45 וירד העמלקי והכנעני הישׁב בהר ההוא ויכום ויכתום עד החרמה׃
Numbers 15:1 וידבר יהוה אל משׁה לאמר׃
Numbers 15:2 דבר אל בני ישׂראל ואמרת אלהם כי תבאו אל ארץ מושׁבתיכם אשׁר אני נתן׃
Numbers 15:3 ועשׂיתם אשׁה ליהוה עלה או זבח לפלא נדר או בנדבה או במעדיכם לעשׂות ריח ניחח ליהוה מן הבקר או מן הצאן׃
Numbers 15:4 והקריב המקריב קרבנו ליהוה מנחה סלת עשׂרון בלול ברבעית ההין שׁמן׃
Numbers 15:5 ויין לנסך רביעית ההין תעשׂה על העלה או לזבח לכבשׂ האחד׃
Numbers 15:6 או לאיל תעשׂה מנחה סלת שׁני עשׂרנים בלולה בשׁמן שׁלשׁית ההין׃
Numbers 15:7 ויין לנסך שׁלשׁית ההין תקריב ריח ניחח ליהוה׃
Numbers 15:8 וכי תעשׂה בן בקר עלה או זבח לפלא נדר או שׁלמים ליהוה׃
Numbers 15:9 והקריב על בן הבקר מנחה סלת שׁלשׁה עשׂרנים בלול בשׁמן חצי ההין׃
Numbers 15:10 ויין תקריב לנסך חצי ההין אשׁה ריח ניחח ליהוה׃
Numbers 15:11 ככה יעשׂה לשׁור האחד או לאיל האחד או לשׂה בכבשׂים או בעזים׃
Numbers 15:12 כמספר אשׁר תעשׂו ככה תעשׂו לאחד כמספרם׃
Numbers 15:13 כל האזרח יעשׂה ככה את אלה להקריב אשׁה ריח ניחח ליהוה׃
Numbers 15:14 וכי יגור אתכם גר או אשׁר בתוככם לדרתיכם ועשׂה אשׁה ריח ניחח ליהוה כאשׁר תעשׂו כן יעשׂה׃
Numbers 15:15 הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה׃
Numbers 15:16 תורה אחת ומשׁפט אחד יהיה לכם ולגר הגר אתכם׃
Numbers 15:17 וידבר יהוה אל משׁה לאמר׃
Numbers 15:18 דבר אל בני ישׂראל ואמרת אלהם בבאכם אל הארץ אשׁר אני מביא אתכם שׁמה׃
Numbers 15:19 והיה באכלכם מלחם הארץ תרימו תרומה ליהוה׃
Numbers 15:20 ראשׁית ערסתכם חלה תרימו תרומה כתרומת גרן כן תרימו אתה׃
Numbers 15:21 מראשׁית ערסתיכם תתנו ליהוה תרומה לדרתיכם׃
Numbers 15:22 וכי תשׁגו ולא תעשׂו את כל המצות האלה אשׁר דבר יהוה אל משׁה׃
Numbers 15:23 את כל אשׁר צוה יהוה אליכם ביד משׁה מן היום אשׁר צוה יהוה והלאה לדרתיכם׃
Numbers 15:24 והיה אם מעיני העדה נעשׂתה לשׁגגה ועשׂו כל העדה פר בן בקר אחד לעלה לריח ניחח ליהוה ומנחתו ונסכו כמשׁפט ושׂעיר עזים אחד לחטת׃
Numbers 15:25 וכפר הכהן על כל עדת בני ישׂראל ונסלח להם כי שׁגגה הוא והם הביאו את קרבנם אשׁה ליהוה וחטאתם לפני יהוה על שׁגגתם׃
Numbers 15:26 ונסלח לכל עדת בני ישׂראל ולגר הגר בתוכם כי לכל העם בשׁגגה׃
Numbers 15:27 ואם נפשׁ אחת תחטא בשׁגגה והקריבה עז בת שׁנתה לחטאת׃
Numbers 15:28 וכפר הכהן על הנפשׁ השׁגגת בחטאה בשׁגגה לפני יהוה לכפר עליו ונסלח׃
Numbers 15:29 האזרח בבני ישׂראל ולגר הגר בתוכם תורה אחת יהיה לכם לעשׂה בשׁגגה׃
Numbers 15:30 והנפשׁ אשׁר תעשׂה ביד רמה מן האזרח ומן הגר את יהוה הוא מגדף ונכרתה הנפשׁ ההוא מקרב עמה׃
Numbers 15:31 כי דבר יהוה בזה ואת מצותו הפר הכרת תכרת הנפשׁ ההוא עונה׃
Numbers 15:32 ויהיו בני ישׂראל במדבר וימצאו אישׁ מקשׁשׁ עצים ביום השׁבת׃
Numbers 15:33 ויקריבו אתו המצאים אתו מקשׁשׁ עצים אל משׁה ואל אהרן ואל כל העדה׃
Numbers 15:34 ויניחו אתו במשׁמר כי לא פרשׁ מה יעשׂה׃
Numbers 15:35 ויאמר יהוה אל משׁה מות יומת האישׁ רגום אתו באבנים כל העדה מחוץ למחנה׃
Numbers 15:36 ויציאו אתו כל העדה אל מחוץ למחנה וירגמו אתו באבנים וימת כאשׁר צוה יהוה את משׁה׃
Numbers 15:37 ויאמר יהוה אל משׁה לאמר׃
Numbers 15:38 דבר אל בני ישׂראל ואמרת אלהם ועשׂו להם ציצת על כנפי בגדיהם לדרתם ונתנו על ציצת הכנף פתיל תכלת׃
Numbers 15:39 והיה לכם לציצת וראיתם אתו וזכרתם את כל מצות יהוה ועשׂיתם אתם ולא תתורו אחרי לבבכם ואחרי עיניכם אשׁר אתם זנים אחריהם׃
Numbers 15:40 למען תזכרו ועשׂיתם את כל מצותי והייתם קדשׁים לאלהיכם׃
Numbers 15:41 אני יהוה אלהיכם אשׁר הוצאתי אתכם מארץ מצרים להיות לכם לאלהים אני יהוה אלהיכם׃
Numbers 16:1 ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן׃
Numbers 16:2 ויקמו לפני משׁה ואנשׁים מבני ישׂראל חמשׁים ומאתים נשׂיאי עדה קראי מועד אנשׁי שׁם׃
Numbers 16:3 ויקהלו על משׁה ועל אהרן ויאמרו אלהם רב לכם כי כל העדה כלם קדשׁים ובתוכם יהוה ומדוע תתנשׂאו על קהל יהוה׃
Numbers 16:4 וישׁמע משׁה ויפל על פניו׃
Numbers 16:5 וידבר אל קרח ואל כל עדתו לאמר בקר וידע יהוה את אשׁר לו ואת הקדושׁ והקריב אליו ואת אשׁר יבחר בו יקריב אליו׃
Numbers 16:6 זאת עשׂו קחו לכם מחתות קרח וכל עדתו׃
Numbers 16:7 ותנו בהן אשׁ ושׂימו עליהן קטרת לפני יהוה מחר והיה האישׁ אשׁר יבחר יהוה הוא הקדושׁ רב לכם בני לוי׃
Numbers 16:8 ויאמר משׁה אל קרח שׁמעו נא בני לוי׃
Numbers 16:9 המעט מכם כי הבדיל אלהי ישׂראל אתכם מעדת ישׂראל להקריב אתכם אליו לעבד את עבדת משׁכן יהוה ולעמד לפני העדה לשׁרתם׃
Numbers 16:10 ויקרב אתך ואת כל אחיך בני לוי אתך ובקשׁתם גם כהנה׃
Numbers 16:11 לכן אתה וכל עדתך הנעדים על יהוה ואהרן מה הוא כי תלונו עליו׃
Numbers 16:12 וישׁלח משׁה לקרא לדתן ולאבירם בני אליאב ויאמרו לא נעלה׃
Numbers 16:13 המעט כי העליתנו מארץ זבת חלב ודבשׁ להמיתנו במדבר כי תשׂתרר עלינו גם השׂתרר׃
Numbers 16:14 אף לא אל ארץ זבת חלב ודבשׁ הביאתנו ותתן לנו נחלת שׂדה וכרם העיני האנשׁים ההם תנקר לא נעלה׃
Numbers 16:15 ויחר למשׁה מאד ויאמר אל יהוה אל תפן אל מנחתם לא חמור אחד מהם נשׂאתי ולא הרעתי את אחד מהם׃
Numbers 16:16 ויאמר משׁה אל קרח אתה וכל עדתך היו לפני יהוה אתה והם ואהרן מחר׃
Numbers 16:17 וקחו אישׁ מחתתו ונתתם עליהם קטרת והקרבתם לפני יהוה אישׁ מחתתו חמשׁים ומאתים מחתת ואתה ואהרן אישׁ מחתתו׃
Numbers 16:18 ויקחו אישׁ מחתתו ויתנו עליהם אשׁ וישׂימו עליהם קטרת ויעמדו פתח אהל מועד ומשׁה ואהרן׃
Numbers 16:19 ויקהל עליהם קרח את כל העדה אל פתח אהל מועד וירא כבוד יהוה אל כל העדה׃
Numbers 16:20 וידבר יהוה אל משׁה ואל אהרן לאמר׃
Numbers 16:21 הבדלו מתוך העדה הזאת ואכלה אתם כרגע׃
Numbers 16:22 ויפלו על פניהם ויאמרו אל אלהי הרוחת לכל בשׂר האישׁ אחד יחטא ועל כל העדה תקצף׃
Numbers 16:23 וידבר יהוה אל משׁה לאמר׃
Numbers 16:24 דבר אל העדה לאמר העלו מסביב למשׁכן קרח דתן ואבירם׃
Numbers 16:25 ויקם משׁה וילך אל דתן ואבירם וילכו אחריו זקני ישׂראל׃
Numbers 16:26 וידבר אל העדה לאמר סורו נא מעל אהלי האנשׁים הרשׁעים האלה ואל תגעו בכל אשׁר להם פן תספו בכל חטאתם׃
Numbers 16:27 ויעלו מעל משׁכן קרח דתן ואבירם מסביב ודתן ואבירם יצאו נצבים פתח אהליהם ונשׁיהם ובניהם וטפם׃
Numbers 16:28 ויאמר משׁה בזאת תדעון כי יהוה שׁלחני לעשׂות את כל המעשׂים האלה כי לא מלבי׃
Numbers 16:29 אם כמות כל האדם ימתון אלה ופקדת כל האדם יפקד עליהם לא יהוה שׁלחני׃
Numbers 16:30 ואם בריאה יברא יהוה ופצתה האדמה את פיה ובלעה אתם ואת כל אשׁר להם וירדו חיים שׁאלה וידעתם כי נאצו האנשׁים האלה את יהוה׃
Numbers 16:31 ויהי ככלתו לדבר את כל הדברים האלה ותבקע האדמה אשׁר תחתיהם׃
Numbers 16:32 ותפתח הארץ את פיה ותבלע אתם ואת בתיהם ואת כל האדם אשׁר לקרח ואת כל הרכושׁ׃
Numbers 16:33 וירדו הם וכל אשׁר להם חיים שׁאלה ותכס עליהם הארץ ויאבדו מתוך הקהל׃
Numbers 16:34 וכל ישׂראל אשׁר סביבתיהם נסו לקלם כי אמרו פן תבלענו הארץ׃
Numbers 16:35 ואשׁ יצאה מאת יהוה ותאכל את החמשׁים ומאתים אישׁ מקריבי הקטרת׃
Numbers 16:36 (17:1) וידבר יהוה אל משׁה לאמר׃
Numbers 16:37 (17:2) אמר אל אלעזר בן אהרן הכהן וירם את המחתת מבין השׂרפה ואת האשׁ זרה הלאה כי קדשׁו׃
Numbers 16:38 (17:3) את מחתות החטאים האלה בנפשׁתם ועשׂו אתם רקעי פחים צפוי למזבח כי הקריבם לפני יהוה ויקדשׁו ויהיו לאות לבני ישׂראל׃
Numbers 16:39 (17:4) ויקח אלעזר הכהן את מחתות הנחשׁת אשׁר הקריבו השׂרפים וירקעום צפוי למזבח׃
Numbers 16:40 (17:5) זכרון לבני ישׂראל למען אשׁר לא יקרב אישׁ זר אשׁר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשׁר דבר יהוה ביד משׁה׃
Numbers 16:41 (17:6) וילנו כל עדת בני ישׂראל ממחרת על משׁה ועל אהרן לאמר אתם המתם את עם יהוה׃
Numbers 16:42 (17:7) ויהי בהקהל העדה על משׁה ועל אהרן ויפנו אל אהל מועד והנה כסהו הענן וירא כבוד יהוה׃
Numbers 16:43 (17:8) ויבא משׁה ואהרן אל פני אהל מועד׃
Numbers 16:44 (17:9) וידבר יהוה אל משׁה לאמר׃
Numbers 16:45 (17:10) הרמו מתוך העדה הזאת ואכלה אתם כרגע ויפלו על פניהם׃
Numbers 16:46 (17:11) ויאמר משׁה אל אהרן קח את המחתה ותן עליה אשׁ מעל המזבח ושׂים קטרת והולך מהרה אל העדה וכפר עליהם כי יצא הקצף מלפני יהוה החל הנגף׃
Numbers 16:47 (17:12) ויקח אהרן כאשׁר דבר משׁה וירץ אל תוך הקהל והנה החל הנגף בעם ויתן את הקטרת ויכפר על העם׃
Numbers 16:48 (17:13) ויעמד בין המתים ובין החיים ותעצר המגפה׃
Numbers 16:49 (17:14) ויהיו המתים במגפה ארבעה עשׂר אלף ושׁבע מאות מלבד המתים על דבר קרח׃
Numbers 16:50 (17:15) וישׁב אהרן אל משׁה אל פתח אהל מועד והמגפה נעצרה׃
Numbers 17:1 (17:16) וידבר יהוה אל משׁה לאמר׃
Numbers 17:2 (17:17) דבר אל בני ישׂראל וקח מאתם מטה מטה לבית אב מאת כל נשׂיאהם לבית אבתם שׁנים עשׂר מטות אישׁ את שׁמו תכתב על מטהו׃
Numbers 17:3 (17:18) ואת שׁם אהרן תכתב על מטה לוי כי מטה אחד לראשׁ בית אבותם׃
Numbers 17:4 (17:19) והנחתם באהל מועד לפני העדות אשׁר אועד לכם שׁמה׃
Numbers 17:5 (17:20) והיה האישׁ אשׁר אבחר בו מטהו יפרח והשׁכתי מעלי את תלנות בני ישׂראל אשׁר הם מלינם עליכם׃
Numbers 17:6 (17:21) וידבר משׁה אל בני ישׂראל ויתנו אליו כל נשׂיאיהם מטה לנשׂיא אחד מטה לנשׂיא אחד לבית אבתם שׁנים עשׂר מטות ומטה אהרן בתוך מטותם׃
Numbers 17:7 (17:22) וינח משׁה את המטת לפני יהוה באהל העדת׃
Numbers 17:8 (17:23) ויהי ממחרת ויבא משׁה אל אהל העדות והנה פרח מטה אהרן לבית לוי ויצא פרח ויצץ ציץ ויגמל שׁקדים׃
Numbers 17:9 (17:24) ויצא משׁה את כל המטת מלפני יהוה אל כל בני ישׂראל ויראו ויקחו אישׁ מטהו׃
Numbers 17:10 (17:25) ויאמר יהוה אל משׁה השׁב את מטה אהרן לפני העדות למשׁמרת לאות לבני מרי ותכל תלונתם מעלי ולא ימתו׃
Numbers 17:11 (17:26) ויעשׂ משׁה כאשׁר צוה יהוה אתו כן עשׂה׃
Numbers 17:12 (17:27) ויאמרו בני ישׂראל אל משׁה לאמר הן גוענו אבדנו כלנו אבדנו׃
Numbers 17:13 (17:28) כל הקרב הקרב אל משׁכן יהוה ימות האם תמנו לגוע׃
Numbers 18:1 ויאמר יהוה אל אהרן אתה ובניך ובית אביך אתך תשׂאו את עון המקדשׁ ואתה ובניך אתך תשׂאו את עון כהנתכם׃
Numbers 18:2 וגם את אחיך מטה לוי שׁבט אביך הקרב אתך וילוו עליך וישׁרתוך ואתה ובניך אתך לפני אהל העדת׃
Numbers 18:3 ושׁמרו משׁמרתך ומשׁמרת כל האהל אך אל כלי הקדשׁ ואל המזבח לא יקרבו ולא ימתו גם הם גם אתם׃
Numbers 18:4 ונלוו עליך ושׁמרו את משׁמרת אהל מועד לכל עבדת האהל וזר לא יקרב אליכם׃
Numbers 18:5 ושׁמרתם את משׁמרת הקדשׁ ואת משׁמרת המזבח ולא יהיה עוד קצף על בני ישׂראל׃
Numbers 18:6 ואני הנה לקחתי את אחיכם הלוים מתוך בני ישׂראל לכם מתנה נתנים ליהוה לעבד את עבדת אהל מועד׃
Numbers 18:7 ואתה ובניך אתך תשׁמרו את כהנתכם לכל דבר המזבח ולמבית לפרכת ועבדתם עבדת מתנה אתן את כהנתכם והזר הקרב יומת׃
Numbers 18:8 וידבר יהוה אל אהרן ואני הנה נתתי לך את משׁמרת תרומתי לכל קדשׁי בני ישׂראל לך נתתים למשׁחה ולבניך לחק עולם׃
Numbers 18:9 זה יהיה לך מקדשׁ הקדשׁים מן האשׁ כל קרבנם לכל מנחתם ולכל חטאתם ולכל אשׁמם אשׁר ישׁיבו לי קדשׁ קדשׁים לך הוא ולבניך׃
Numbers 18:10 בקדשׁ הקדשׁים תאכלנו כל זכר יאכל אתו קדשׁ יהיה׃
Numbers 18:11 וזה לך תרומת מתנם לכל תנופת בני ישׂראל לך נתתים ולבניך ולבנתיך אתך לחק עולם כל טהור בביתך יאכל אתו׃
Numbers 18:12 כל חלב יצהר וכל חלב תירושׁ ודגן ראשׁיתם אשׁר יתנו ליהוה לך נתתים׃
Numbers 18:13 בכורי כל אשׁר בארצם אשׁר יביאו ליהוה לך יהיה כל טהור בביתך יאכלנו׃
Numbers 18:14 כל חרם בישׂראל לך יהיה׃
Numbers 18:15 כל פטר רחם לכל בשׂר אשׁר יקריבו ליהוה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה׃
Numbers 18:16 ופדויו מבן חדשׁ תפדה בערכך כסף חמשׁת שׁקלים בשׁקל הקדשׁ עשׂרים גרה הוא׃
Numbers 18:17 אך בכור שׁור או בכור כשׂב או בכור עז לא תפדה קדשׁ הם את דמם תזרק על המזבח ואת חלבם תקטיר אשׁה לריח ניחח ליהוה׃
Numbers 18:18 ובשׂרם יהיה לך כחזה התנופה וכשׁוק הימין לך יהיה׃
Numbers 18:19 כל תרומת הקדשׁים אשׁר ירימו בני ישׂראל ליהוה נתתי לך ולבניך ולבנתיך אתך לחק עולם ברית מלח עולם הוא לפני יהוה לך ולזרעך אתך׃
Numbers 18:20 ויאמר יהוה אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישׂראל׃
Numbers 18:21 ולבני לוי הנה נתתי כל מעשׂר בישׂראל לנחלה חלף עבדתם אשׁר הם עבדים את עבדת אהל מועד׃
Numbers 18:22 ולא יקרבו עוד בני ישׂראל אל אהל מועד לשׂאת חטא למות׃
Numbers 18:23 ועבד הלוי הוא את עבדת אהל מועד והם ישׂאו עונם חקת עולם לדרתיכם ובתוך בני ישׂראל לא ינחלו נחלה׃
Numbers 18:24 כי את מעשׂר בני ישׂראל אשׁר ירימו ליהוה תרומה נתתי ללוים לנחלה על כן אמרתי להם בתוך בני ישׂראל לא ינחלו נחלה׃
Numbers 18:25 וידבר יהוה אל משׁה לאמר׃
Numbers 18:26 ואל הלוים תדבר ואמרת אלהם כי תקחו מאת בני ישׂראל את המעשׂר אשׁר נתתי לכם מאתם בנחלתכם והרמתם ממנו תרומת יהוה מעשׂר מן המעשׂר׃
Numbers 18:27 ונחשׁב לכם תרומתכם כדגן מן הגרן וכמלאה מן היקב׃
Numbers 18:28 כן תרימו גם אתם תרומת יהוה מכל מעשׂרתיכם אשׁר תקחו מאת בני ישׂראל ונתתם ממנו את תרומת יהוה לאהרן הכהן׃
Numbers 18:29 מכל מתנתיכם תרימו את כל תרומת יהוה מכל חלבו את מקדשׁו ממנו׃
Numbers 18:30 ואמרת אלהם בהרימכם את חלבו ממנו ונחשׁב ללוים כתבואת גרן וכתבואת יקב׃
Numbers 18:31 ואכלתם אתו בכל מקום אתם וביתכם כי שׂכר הוא לכם חלף עבדתכם באהל מועד׃
Numbers 18:32 ולא תשׂאו עליו חטא בהרימכם את חלבו ממנו ואת קדשׁי בני ישׂראל לא תחללו ולא תמותו׃
Numbers 19:1 וידבר יהוה אל משׁה ואל אהרן לאמר׃
Numbers 19:2 זאת חקת התורה אשׁר צוה יהוה לאמר דבר אל בני ישׂראל ויקחו אליך פרה אדמה תמימה אשׁר אין בה מום אשׁר לא עלה עליה על׃
Numbers 19:3 ונתתם אתה אל אלעזר הכהן והוציא אתה אל מחוץ למחנה ושׁחט אתה לפניו׃
Numbers 19:4 ולקח אלעזר הכהן מדמה באצבעו והזה אל נכח פני אהל מועד מדמה שׁבע פעמים׃
Numbers 19:5 ושׂרף את הפרה לעיניו את ערה ואת בשׂרה ואת דמה על פרשׁה ישׂרף׃
Numbers 19:6 ולקח הכהן עץ ארז ואזוב ושׁני תולעת והשׁליך אל תוך שׂרפת הפרה׃
Numbers 19:7 וכבס בגדיו הכהן ורחץ בשׂרו במים ואחר יבא אל המחנה וטמא הכהן עד הערב׃
Numbers 19:8 והשׂרף אתה יכבס בגדיו במים ורחץ בשׂרו במים וטמא עד הערב׃
Numbers 19:9 ואסף אישׁ טהור את אפר הפרה והניח מחוץ למחנה במקום טהור והיתה לעדת בני ישׂראל למשׁמרת למי נדה חטאת הוא׃
Numbers 19:10 וכבס האסף את אפר הפרה את בגדיו וטמא עד הערב והיתה לבני ישׂראל ולגר הגר בתוכם לחקת עולם׃
Numbers 19:11 הנגע במת לכל נפשׁ אדם וטמא שׁבעת ימים׃
Numbers 19:12 הוא יתחטא בו ביום השׁלישׁי וביום השׁביעי יטהר ואם לא יתחטא ביום השׁלישׁי וביום השׁביעי לא יטהר׃
Numbers 19:13 כל הנגע במת בנפשׁ האדם אשׁר ימות ולא יתחטא את משׁכן יהוה טמא ונכרתה הנפשׁ ההוא מישׂראל כי מי נדה לא זרק עליו טמא יהיה עוד טמאתו׃
Numbers 19:14 זאת התורה אדם כי ימות באהל כל הבא אל האהל וכל אשׁר באהל יטמא שׁבעת ימים׃
Numbers 19:15 וכל כלי פתוח אשׁר אין צמיד פתיל עליו טמא הוא׃
Numbers 19:16 וכל אשׁר יגע על פני השׂדה בחלל חרב או במת או בעצם אדם או בקבר יטמא שׁבעת ימים׃
Numbers 19:17 ולקחו לטמא מעפר שׂרפת החטאת ונתן עליו מים חיים אל כלי׃
Numbers 19:18 ולקח אזוב וטבל במים אישׁ טהור והזה על האהל ועל כל הכלים ועל הנפשׁות אשׁר היו שׁם ועל הנגע בעצם או בחלל או במת או בקבר׃
Numbers 19:19 והזה הטהר על הטמא ביום השׁלישׁי וביום השׁביעי וחטאו ביום השׁביעי וכבס בגדיו ורחץ במים וטהר בערב׃
Numbers 19:20 ואישׁ אשׁר יטמא ולא יתחטא ונכרתה הנפשׁ ההוא מתוך הקהל כי את מקדשׁ יהוה טמא מי נדה לא זרק עליו טמא הוא׃
Numbers 19:21 והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב׃
Numbers 19:22 וכל אשׁר יגע בו הטמא יטמא והנפשׁ הנגעת תטמא עד הערב׃
Numbers 20:1 ויבאו בני ישׂראל כל העדה מדבר צן בחדשׁ הראשׁון וישׁב העם בקדשׁ ותמת שׁם מרים ותקבר שׁם׃
Numbers 20:2 ולא היה מים לעדה ויקהלו על משׁה ועל אהרן׃
Numbers 20:3 וירב העם עם משׁה ויאמרו לאמר ולו גוענו בגוע אחינו לפני יהוה׃
Numbers 20:4 ולמה הבאתם את קהל יהוה אל המדבר הזה למות שׁם אנחנו ובעירנו׃
Numbers 20:5 ולמה העליתנו ממצרים להביא אתנו אל המקום הרע הזה לא מקום זרע ותאנה וגפן ורמון ומים אין לשׁתות׃
Numbers 20:6 ויבא משׁה ואהרן מפני הקהל אל פתח אהל מועד ויפלו על פניהם וירא כבוד יהוה אליהם׃
Numbers 20:7 וידבר יהוה אל משׁה לאמר׃
Numbers 20:8 קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשׁקית את העדה ואת בעירם׃
Numbers 20:9 ויקח משׁה את המטה מלפני יהוה כאשׁר צוהו׃
Numbers 20:10 ויקהלו משׁה ואהרן את הקהל אל פני הסלע ויאמר להם שׁמעו נא המרים המן הסלע הזה נוציא לכם מים׃
Numbers 20:11 וירם משׁה את ידו ויך את הסלע במטהו פעמים ויצאו מים רבים ותשׁת העדה ובעירם׃
Numbers 20:12 ויאמר יהוה אל משׁה ואל אהרן יען לא האמנתם בי להקדישׁני לעיני בני ישׂראל לכן לא תביאו את הקהל הזה אל הארץ אשׁר נתתי׃
Numbers 20:13 המה מי מריבה אשׁר רבו בני ישׂראל את יהוה ויקדשׁ׃
Numbers 20:14 וישׁלח משׁה מלאכים מקדשׁ אל מלך אדום כה אמר אחיך ישׂראל אתה ידעת את כל התלאה אשׁר מצאתנו׃
Numbers 20:15 וירדו אבתינו מצרימה ונשׁב במצרים ימים רבים וירעו לנו מצרים ולאבתינו׃
Numbers 20:16 ונצעק אל יהוה וישׁמע קלנו וישׁלח מלאך ויצאנו ממצרים והנה אנחנו בקדשׁ עיר קצה גבולך׃
Numbers 20:17 נעברה נא בארצך לא נעבר בשׂדה ובכרם ולא נשׁתה מי באר דרך המלך נלך לא נטה ימין ושׂמאול עד אשׁר נעבר גבלך׃
Numbers 20:18 ויאמר אליו אדום לא תעבר בי פן בחרב אצא לקראתך׃
Numbers 20:19 ויאמרו אליו בני ישׂראל במסלה נעלה ואם מימיך נשׁתה אני ומקני ונתתי מכרם רק אין דבר ברגלי אעברה׃
Numbers 20:20 ויאמר לא תעבר ויצא אדום לקראתו בעם כבד וביד חזקה׃
Numbers 20:21 וימאן אדום נתן את ישׂראל עבר בגבלו ויט ישׂראל מעליו׃
Numbers 20:22 ויסעו מקדשׁ ויבאו בני ישׂראל כל העדה הר ההר׃
Numbers 20:23 ויאמר יהוה אל משׁה ואל אהרן בהר ההר על גבול ארץ אדום לאמר׃
Numbers 20:24 יאסף אהרן אל עמיו כי לא יבא אל הארץ אשׁר נתתי לבני ישׂראל על אשׁר מריתם את פי למי מריבה׃
Numbers 20:25 קח את אהרן ואת אלעזר בנו והעל אתם הר ההר׃
Numbers 20:26 והפשׁט את אהרן את בגדיו והלבשׁתם את אלעזר בנו ואהרן יאסף ומת שׁם׃
Numbers 20:27 ויעשׂ משׁה כאשׁר צוה יהוה ויעלו אל הר ההר לעיני כל העדה׃
Numbers 20:28 ויפשׁט משׁה את אהרן את בגדיו וילבשׁ אתם את אלעזר בנו וימת אהרן שׁם בראשׁ ההר וירד משׁה ואלעזר מן ההר׃
Numbers 20:29 ויראו כל העדה כי גוע אהרן ויבכו את אהרן שׁלשׁים יום כל בית ישׂראל׃
Numbers 21:1 וישׁמע הכנעני מלך ערד ישׁב הנגב כי בא ישׂראל דרך האתרים וילחם בישׂראל וישׁב ממנו שׁבי׃
Numbers 21:2 וידר ישׂראל נדר ליהוה ויאמר אם נתן תתן את העם הזה בידי והחרמתי את עריהם׃
Numbers 21:3 וישׁמע יהוה בקול ישׂראל ויתן את הכנעני ויחרם אתהם ואת עריהם ויקרא שׁם המקום חרמה׃
Numbers 21:4 ויסעו מהר ההר דרך ים סוף לסבב את ארץ אדום ותקצר נפשׁ העם בדרך׃
Numbers 21:5 וידבר העם באלהים ובמשׁה למה העליתנו ממצרים למות במדבר כי אין לחם ואין מים ונפשׁנו קצה בלחם הקלקל׃
Numbers 21:6 וישׁלח יהוה בעם את הנחשׁים השׂרפים וינשׁכו את העם וימת עם רב מישׂראל׃
Numbers 21:7 ויבא העם אל משׁה ויאמרו חטאנו כי דברנו ביהוה ובך התפלל אל יהוה ויסר מעלינו את הנחשׁ ויתפלל משׁה בעד העם׃
Numbers 21:8 ויאמר יהוה אל משׁה עשׂה לך שׂרף ושׂים אתו על נס והיה כל הנשׁוך וראה אתו וחי׃
Numbers 21:9 ויעשׂ משׁה נחשׁ נחשׁת וישׂמהו על הנס והיה אם נשׁך הנחשׁ את אישׁ והביט אל נחשׁ הנחשׁת וחי׃
Numbers 21:10 ויסעו בני ישׂראל ויחנו באבת׃
Numbers 21:11 ויסעו מאבת ויחנו בעיי העברים במדבר אשׁר על פני מואב ממזרח השׁמשׁ׃
Numbers 21:12 משׁם נסעו ויחנו בנחל זרד׃
Numbers 21:13 משׁם נסעו ויחנו מעבר ארנון אשׁר במדבר היצא מגבל האמרי כי ארנון גבול מואב בין מואב ובין האמרי׃
Numbers 21:14 על כן יאמר בספר מלחמת יהוה את והב בסופה ואת הנחלים ארנון׃
Numbers 21:15 ואשׁד הנחלים אשׁר נטה לשׁבת ער ונשׁען לגבול מואב׃
Numbers 21:16 ומשׁם בארה הוא הבאר אשׁר אמר יהוה למשׁה אסף את העם ואתנה להם מים׃
Numbers 21:17 אז ישׁיר ישׂראל את השׁירה הזאת עלי באר ענו׃
Numbers 21:18 באר חפרוה שׂרים כרוה נדיבי העם במחקק במשׁענתם וממדבר מתנה׃
Numbers 21:19 וממתנה נחליאל ומנחליאל במות׃
Numbers 21:20 ומבמות הגיא אשׁר בשׂדה מואב ראשׁ הפסגה ונשׁקפה על פני הישׁימן׃
Numbers 21:21 וישׁלח ישׂראל מלאכים אל סיחן מלך האמרי לאמר׃
Numbers 21:22 אעברה בארצך לא נטה בשׂדה ובכרם לא נשׁתה מי באר בדרך המלך נלך עד אשׁר נעבר גבלך׃
Numbers 21:23 ולא נתן סיחן את ישׂראל עבר בגבלו ויאסף סיחן את כל עמו ויצא לקראת ישׂראל המדברה ויבא יהצה וילחם בישׂראל׃
Numbers 21:24 ויכהו ישׂראל לפי חרב ויירשׁ את ארצו מארנן עד יבק עד בני עמון כי עז גבול בני עמון׃
Numbers 21:25 ויקח ישׂראל את כל הערים האלה וישׁב ישׂראל בכל ערי האמרי בחשׁבון ובכל בנתיה׃
Numbers 21:26 כי חשׁבון עיר סיחן מלך האמרי הוא והוא נלחם במלך מואב הראשׁון ויקח את כל ארצו מידו עד ארנן׃
Numbers 21:27 על כן יאמרו המשׁלים באו חשׁבון תבנה ותכונן עיר סיחון׃
Numbers 21:28 כי אשׁ יצאה מחשׁבון להבה מקרית סיחן אכלה ער מואב בעלי במות ארנן׃
Numbers 21:29 אוי לך מואב אבדת עם כמושׁ נתן בניו פליטם ובנתיו בשׁבית למלך אמרי סיחון׃
Numbers 21:30 ונירם אבד חשׁבון עד דיבן ונשׁים עד נפח אשׁר עד מידבא׃
Numbers 21:31 וישׁב ישׂראל בארץ האמרי׃
Numbers 21:32 וישׁלח משׁה לרגל את יעזר וילכדו בנתיה ויירשׁ את האמרי אשׁר שׁם׃
Numbers 21:33 ויפנו ויעלו דרך הבשׁן ויצא עוג מלך הבשׁן לקראתם הוא וכל עמו למלחמה אדרעי׃
Numbers 21:34 ויאמר יהוה אל משׁה אל תירא אתו כי בידך נתתי אתו ואת כל עמו ואת ארצו ועשׂית לו כאשׁר עשׂית לסיחן מלך האמרי אשׁר יושׁב בחשׁבון׃
Numbers 21:35 ויכו אתו ואת בניו ואת כל עמו עד בלתי השׁאיר לו שׂריד ויירשׁו את ארצו׃
Numbers 22:1 ויסעו בני ישׂראל ויחנו בערבות מואב מעבר לירדן ירחו׃
Numbers 22:2 וירא בלק בן צפור את כל אשׁר עשׂה ישׂראל לאמרי׃
Numbers 22:3 ויגר מואב מפני העם מאד כי רב הוא ויקץ מואב מפני בני ישׂראל׃
Numbers 22:4 ויאמר מואב אל זקני מדין עתה ילחכו הקהל את כל סביבתינו כלחך השׁור את ירק השׂדה ובלק בן צפור מלך למואב בעת ההוא׃
Numbers 22:5 וישׁלח מלאכים אל בלעם בן בעור פתורה אשׁר על הנהר ארץ בני עמו לקרא לו לאמר הנה עם יצא ממצרים הנה כסה את עין הארץ והוא ישׁב ממלי׃
Numbers 22:6 ועתה לכה נא ארה לי את העם הזה כי עצום הוא ממני אולי אוכל נכה בו ואגרשׁנו מן הארץ כי ידעתי את אשׁר תברך מברך ואשׁר תאר יואר׃
Numbers 22:7 וילכו זקני מואב וזקני מדין וקסמים בידם ויבאו אל בלעם וידברו אליו דברי בלק׃
Numbers 22:8 ויאמר אליהם לינו פה הלילה והשׁבתי אתכם דבר כאשׁר ידבר יהוה אלי וישׁבו שׂרי מואב עם בלעם׃
Numbers 22:9 ויבא אלהים אל בלעם ויאמר מי האנשׁים האלה עמך׃
Numbers 22:10 ויאמר בלעם אל האלהים בלק בן צפר מלך מואב שׁלח אלי׃
Numbers 22:11 הנה העם היצא ממצרים ויכס את עין הארץ עתה לכה קבה לי אתו אולי אוכל להלחם בו וגרשׁתיו׃
Numbers 22:12 ויאמר אלהים אל בלעם לא תלך עמהם לא תאר את העם כי ברוך הוא׃
Numbers 22:13 ויקם בלעם בבקר ויאמר אל שׂרי בלק לכו אל ארצכם כי מאן יהוה לתתי להלך עמכם׃
Numbers 22:14 ויקומו שׂרי מואב ויבאו אל בלק ויאמרו מאן בלעם הלך עמנו׃
Numbers 22:15 ויסף עוד בלק שׁלח שׂרים רבים ונכבדים מאלה׃
Numbers 22:16 ויבאו אל בלעם ויאמרו לו כה אמר בלק בן צפור אל נא תמנע מהלך אלי׃
Numbers 22:17 כי כבד אכבדך מאד וכל אשׁר תאמר אלי אעשׂה ולכה נא קבה לי את העם הזה׃
Numbers 22:18 ויען בלעם ויאמר אל עבדי בלק אם יתן לי בלק מלא ביתו כסף וזהב לא אוכל לעבר את פי יהוה אלהי לעשׂות קטנה או גדולה׃
Numbers 22:19 ועתה שׁבו נא בזה גם אתם הלילה ואדעה מה יסף יהוה דבר עמי׃
Numbers 22:20 ויבא אלהים אל בלעם לילה ויאמר לו אם לקרא לך באו האנשׁים קום לך אתם ואך את הדבר אשׁר אדבר אליך אתו תעשׂה׃
Numbers 22:21 ויקם בלעם בבקר ויחבשׁ את אתנו וילך עם שׂרי מואב׃
Numbers 22:22 ויחר אף אלהים כי הולך הוא ויתיצב מלאך יהוה בדרך לשׂטן לו והוא רכב על אתנו ושׁני נעריו עמו׃
Numbers 22:23 ותרא האתון את מלאך יהוה נצב בדרך וחרבו שׁלופה בידו ותט האתון מן הדרך ותלך בשׂדה ויך בלעם את האתון להטתה הדרך׃
Numbers 22:24 ויעמד מלאך יהוה במשׁעול הכרמים גדר מזה וגדר מזה׃
Numbers 22:25 ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה׃
Numbers 22:26 ויוסף מלאך יהוה עבור ויעמד במקום צר אשׁר אין דרך לנטות ימין ושׂמאול׃
Numbers 22:27 ותרא האתון את מלאך יהוה ותרבץ תחת בלעם ויחר אף בלעם ויך את האתון במקל׃
Numbers 22:28 ויפתח יהוה את פי האתון ותאמר לבלעם מה עשׂיתי לך כי הכיתני זה שׁלשׁ רגלים׃
Numbers 22:29 ויאמר בלעם לאתון כי התעללת בי לו ישׁ חרב בידי כי עתה הרגתיך׃
Numbers 22:30 ותאמר האתון אל בלעם הלוא אנכי אתנך אשׁר רכבת עלי מעודך עד היום הזה ההסכן הסכנתי לעשׂות לך כה ויאמר לא׃
Numbers 22:31 ויגל יהוה את עיני בלעם וירא את מלאך יהוה נצב בדרך וחרבו שׁלפה בידו ויקד וישׁתחו לאפיו׃
Numbers 22:32 ויאמר אליו מלאך יהוה על מה הכית את אתנך זה שׁלושׁ רגלים הנה אנכי יצאתי לשׂטן כי ירט הדרך לנגדי׃
Numbers 22:33 ותראני האתון ותט לפני זה שׁלשׁ רגלים אולי נטתה מפני כי עתה גם אתכה הרגתי ואותה החייתי׃
Numbers 22:34 ויאמר בלעם אל מלאך יהוה חטאתי כי לא ידעתי כי אתה נצב לקראתי בדרך ועתה אם רע בעיניך אשׁובה׃
Numbers 22:35 ויאמר מלאך יהוה אל בלעם לך עם האנשׁים ואפס את הדבר אשׁר אדבר אליך אתו תדבר וילך בלעם עם שׂרי בלק׃
Numbers 22:36 וישׁמע בלק כי בא בלעם ויצא לקראתו אל עיר מואב אשׁר על גבול ארנן אשׁר בקצה הגבול׃
Numbers 22:37 ויאמר בלק אל בלעם הלא שׁלח שׁלחתי אליך לקרא לך למה לא הלכת אלי האמנם לא אוכל כבדך׃
Numbers 22:38 ויאמר בלעם אל בלק הנה באתי אליך עתה היכל אוכל דבר מאומה הדבר אשׁר ישׂים אלהים בפי אתו אדבר׃
Numbers 22:39 וילך בלעם עם בלק ויבאו קרית חצות׃
Numbers 22:40 ויזבח בלק בקר וצאן וישׁלח לבלעם ולשׂרים אשׁר אתו׃
Numbers 22:41 ויהי בבקר ויקח בלק את בלעם ויעלהו במות בעל וירא משׁם קצה העם׃
Numbers 23:1 ויאמר בלעם אל בלק בנה לי בזה שׁבעה מזבחת והכן לי בזה שׁבעה פרים ושׁבעה אילים׃
Numbers 23:2 ויעשׂ בלק כאשׁר דבר בלעם ויעל בלק ובלעם פר ואיל במזבח׃
Numbers 23:3 ויאמר בלעם לבלק התיצב על עלתך ואלכה אולי יקרה יהוה לקראתי ודבר מה יראני והגדתי לך וילך שׁפי׃
Numbers 23:4 ויקר אלהים אל בלעם ויאמר אליו את שׁבעת המזבחת ערכתי ואעל פר ואיל במזבח׃
Numbers 23:5 וישׂם יהוה דבר בפי בלעם ויאמר שׁוב אל בלק וכה תדבר׃
Numbers 23:6 וישׁב אליו והנה נצב על עלתו הוא וכל שׂרי מואב׃
Numbers 23:7 וישׂא משׁלו ויאמר מן ארם ינחני בלק מלך מואב מהררי קדם לכה ארה לי יעקב ולכה זעמה ישׂראל׃
Numbers 23:8 מה אקב לא קבה אל ומה אזעם לא זעם יהוה׃
Numbers 23:9 כי מראשׁ צרים אראנו ומגבעות אשׁורנו הן עם לבדד ישׁכן ובגוים לא יתחשׁב׃
Numbers 23:10 מי מנה עפר יעקב ומספר את רבע ישׂראל תמת נפשׁי מות ישׁרים ותהי אחריתי כמהו׃
Numbers 23:11 ויאמר בלק אל בלעם מה עשׂית לי לקב איבי לקחתיך והנה ברכת ברך׃
Numbers 23:12 ויען ויאמר הלא את אשׁר ישׂים יהוה בפי אתו אשׁמר לדבר׃
Numbers 23:13 ויאמר אליו בלק לך נא אתי אל מקום אחר אשׁר תראנו משׁם אפס קצהו תראה וכלו לא תראה וקבנו לי משׁם׃
Numbers 23:14 ויקחהו שׂדה צפים אל ראשׁ הפסגה ויבן שׁבעה מזבחת ויעל פר ואיל במזבח׃
Numbers 23:15 ויאמר אל בלק התיצב כה על עלתך ואנכי אקרה כה׃
Numbers 23:16 ויקר יהוה אל בלעם וישׂם דבר בפיו ויאמר שׁוב אל בלק וכה תדבר׃
Numbers 23:17 ויבא אליו והנו נצב על עלתו ושׂרי מואב אתו ויאמר לו בלק מה דבר יהוה׃
Numbers 23:18 וישׂא משׁלו ויאמר קום בלק ושׁמע האזינה עדי בנו צפר׃
Numbers 23:19 לא אישׁ אל ויכזב ובן אדם ויתנחם ההוא אמר ולא יעשׂה ודבר ולא יקימנה׃
Numbers 23:20 הנה ברך לקחתי וברך ולא אשׁיבנה׃
Numbers 23:21 לא הביט און ביעקב ולא ראה עמל בישׂראל יהוה אלהיו עמו ותרועת מלך׃
Numbers 23:22 אל מוציאם ממצרים כתועפת ראם׃
Numbers 23:23 כי לא נחשׁ ביעקב ולא קסם בישׂראל כעת יאמר ליעקב ולישׂראל מה פעל אל׃
Numbers 23:24 הן עם כלביא יקום וכארי יתנשׂא לא ישׁכב עד יאכל טרף ודם חללים ישׁתה׃
Numbers 23:25 ויאמר בלק אל בלעם גם קב לא תקבנו גם ברך לא תברכנו׃
Numbers 23:26 ויען בלעם ויאמר אל בלק הלא דברתי אליך לאמר כל אשׁר ידבר יהוה אתו אעשׂה׃
Numbers 23:27 ויאמר בלק אל בלעם לכה נא אקחך אל מקום אחר אולי יישׁר בעיני האלהים וקבתו לי משׁם׃
Numbers 23:28 ויקח בלק את בלעם ראשׁ הפעור הנשׁקף על פני הישׁימן׃
Numbers 23:29 ויאמר בלעם אל בלק בנה לי בזה שׁבעה מזבחת והכן לי בזה שׁבעה פרים ושׁבעה אילם׃
Numbers 23:30 ויעשׂ בלק כאשׁר אמר בלעם ויעל פר ואיל במזבח׃
Numbers 24:1 וירא בלעם כי טוב בעיני יהוה לברך את ישׂראל ולא הלך כפעם בפעם לקראת נחשׁים וישׁת אל המדבר פניו׃
Numbers 24:2 וישׂא בלעם את עיניו וירא את ישׂראל שׁכן לשׁבטיו ותהי עליו רוח אלהים׃
Numbers 24:3 וישׂא משׁלו ויאמר נאם בלעם בנו בער ונאם הגבר שׁתם העין׃
Numbers 24:4 נאם שׁמע אמרי אל אשׁר מחזה שׁדי יחזה נפל וגלוי עינים׃
Numbers 24:5 מה טבו אהליך יעקב משׁכנתיך ישׂראל׃
Numbers 24:6 כנחלים נטיו כגנת עלי נהר כאהלים נטע יהוה כארזים עלי מים׃
Numbers 24:7 יזל מים מדליו וזרעו במים רבים וירם מאגג מלכו ותנשׂא מלכתו׃
Numbers 24:8 אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ׃
Numbers 24:9 כרע שׁכב כארי וכלביא מי יקימנו מברכיך ברוך וארריך ארור׃
Numbers 24:10 ויחר אף בלק אל בלעם ויספק את כפיו ויאמר בלק אל בלעם לקב איבי קראתיך והנה ברכת ברך זה שׁלשׁ פעמים׃
Numbers 24:11 ועתה ברח לך אל מקומך אמרתי כבד אכבדך והנה מנעך יהוה מכבוד׃
Numbers 24:12 ויאמר בלעם אל בלק הלא גם אל מלאכיך אשׁר שׁלחת אלי דברתי לאמר׃
Numbers 24:13 אם יתן לי בלק מלא ביתו כסף וזהב לא אוכל לעבר את פי יהוה לעשׂות טובה או רעה מלבי אשׁר ידבר יהוה אתו אדבר׃
Numbers 24:14 ועתה הנני הולך לעמי לכה איעצך אשׁר יעשׂה העם הזה לעמך באחרית הימים׃
Numbers 24:15 וישׂא משׁלו ויאמר נאם בלעם בנו בער ונאם הגבר שׁתם העין׃
Numbers 24:16 נאם שׁמע אמרי אל וידע דעת עליון מחזה שׁדי יחזה נפל וגלוי עינים׃
Numbers 24:17 אראנו ולא עתה אשׁורנו ולא קרוב דרך כוכב מיעקב וקם שׁבט מישׂראל ומחץ פאתי מואב וקרקר כל בני שׁת׃
Numbers 24:18 והיה אדום ירשׁה והיה ירשׁה שׂעיר איביו וישׂראל עשׂה חיל׃
Numbers 24:19 וירד מיעקב והאביד שׂריד מעיר׃
Numbers 24:20 וירא את עמלק וישׂא משׁלו ויאמר ראשׁית גוים עמלק ואחריתו עדי אבד׃
Numbers 24:21 וירא את הקיני וישׂא משׁלו ויאמר איתן מושׁבך ושׂים בסלע קנך׃
Numbers 24:22 כי אם יהיה לבער קין עד מה אשׁור תשׁבך׃
Numbers 24:23 וישׂא משׁלו ויאמר אוי מי יחיה משׂמו אל׃
Numbers 24:24 וצים מיד כתים וענו אשׁור וענו עבר וגם הוא עדי אבד׃
Numbers 24:25 ויקם בלעם וילך וישׁב למקמו וגם בלק הלך לדרכו׃
Numbers 25:1 וישׁב ישׂראל בשׁטים ויחל העם לזנות אל בנות מואב׃
Numbers 25:2 ותקראן לעם לזבחי אלהיהן ויאכל העם וישׁתחוו לאלהיהן׃
Numbers 25:3 ויצמד ישׂראל לבעל פעור ויחר אף יהוה בישׂראל׃
Numbers 25:4 ויאמר יהוה אל משׁה קח את כל ראשׁי העם והוקע אותם ליהוה נגד השׁמשׁ וישׁב חרון אף יהוה מישׂראל׃
Numbers 25:5 ויאמר משׁה אל שׁפטי ישׂראל הרגו אישׁ אנשׁיו הנצמדים לבעל פעור׃
Numbers 25:6 והנה אישׁ מבני ישׂראל בא ויקרב אל אחיו את המדינית לעיני משׁה ולעיני כל עדת בני ישׂראל והמה בכים פתח אהל מועד׃
Numbers 25:7 וירא פינחס בן אלעזר בן אהרן הכהן ויקם מתוך העדה ויקח רמח בידו׃
Numbers 25:8 ויבא אחר אישׁ ישׂראל אל הקבה וידקר את שׁניהם את אישׁ ישׂראל ואת האשׁה אל קבתה ותעצר המגפה מעל בני ישׂראל׃
Numbers 25:9 ויהיו המתים במגפה ארבעה ועשׂרים אלף׃
Numbers 25:10 וידבר יהוה אל משׁה לאמר׃
Numbers 25:11 פינחס בן אלעזר בן אהרן הכהן השׁיב את חמתי מעל בני ישׂראל בקנאו את קנאתי בתוכם ולא כליתי את בני ישׂראל בקנאתי׃
Numbers 25:12 לכן אמר הנני נתן לו את בריתי שׁלום׃
Numbers 25:13 והיתה לו ולזרעו אחריו ברית כהנת עולם תחת אשׁר קנא לאלהיו ויכפר על בני ישׂראל׃
Numbers 25:14 ושׁם אישׁ ישׂראל המכה אשׁר הכה את המדינית זמרי בן סלוא נשׂיא בית אב לשׁמעני׃
Numbers 25:15 ושׁם האשׁה המכה המדינית כזבי בת צור ראשׁ אמות בית אב במדין הוא׃
Numbers 25:16 וידבר יהוה אל משׁה לאמר׃
Numbers 25:17 צרור את המדינים והכיתם אותם׃
Numbers 25:18 כי צררים הם לכם בנכליהם אשׁר נכלו לכם על דבר פעור ועל דבר כזבי בת נשׂיא מדין אחתם המכה ביום המגפה על דבר פעור ׃ ויהי אחרי המגפה 
Numbers 26:1 ויאמר יהוה אל משׁה ואל אלעזר בן אהרן הכהן לאמר׃
Numbers 26:2 שׂאו את ראשׁ כל עדת בני ישׂראל מבן עשׂרים שׁנה ומעלה לבית אבתם כל יצא צבא בישׂראל׃
Numbers 26:3 וידבר משׁה ואלעזר הכהן אתם בערבת מואב על ירדן ירחו לאמר׃
Numbers 26:4 מבן עשׂרים שׁנה ומעלה כאשׁר צוה יהוה את משׁה ובני ישׂראל היצאים מארץ מצרים׃
Numbers 26:5 ראובן בכור ישׂראל בני ראובן חנוך משׁפחת החנכי לפלוא משׁפחת הפלאי׃
Numbers 26:6 לחצרן משׁפחת החצרוני לכרמי משׁפחת הכרמי׃
Numbers 26:7 אלה משׁפחת הראובני ויהיו פקדיהם שׁלשׁה וארבעים אלף ושׁבע מאות ושׁלשׁים׃
Numbers 26:8 ובני פלוא אליאב׃
Numbers 26:9 ובני אליאב נמואל ודתן ואבירם הוא דתן ואבירם קרואי העדה אשׁר הצו על משׁה ועל אהרן בעדת קרח בהצתם על יהוה׃
Numbers 26:10 ותפתח הארץ את פיה ותבלע אתם ואת קרח במות העדה באכל האשׁ את חמשׁים ומאתים אישׁ ויהיו לנס׃
Numbers 26:11 ובני קרח לא מתו׃
Numbers 26:12 בני שׁמעון למשׁפחתם לנמואל משׁפחת הנמואלי לימין משׁפחת הימיני ליכין משׁפחת היכיני׃
Numbers 26:13 לזרח משׁפחת הזרחי לשׁאול משׁפחת השׁאולי׃
Numbers 26:14 אלה משׁפחת השׁמעני שׁנים ועשׂרים אלף ומאתים׃
Numbers 26:15 בני גד למשׁפחתם לצפון משׁפחת הצפוני לחגי משׁפחת החגי לשׁוני משׁפחת השׁוני׃
Numbers 26:16 לאזני משׁפחת האזני לערי משׁפחת הערי׃
Numbers 26:17 לארוד משׁפחת הארודי לאראלי משׁפחת האראלי׃
Numbers 26:18 אלה משׁפחת בני גד לפקדיהם ארבעים אלף וחמשׁ מאות׃
Numbers 26:19 בני יהודה ער ואונן וימת ער ואונן בארץ כנען׃
Numbers 26:20 ויהיו בני יהודה למשׁפחתם לשׁלה משׁפחת השׁלני לפרץ משׁפחת הפרצי לזרח משׁפחת הזרחי׃
Numbers 26:21 ויהיו בני פרץ לחצרן משׁפחת החצרני לחמול משׁפחת החמולי׃
Numbers 26:22 אלה משׁפחת יהודה לפקדיהם שׁשׁה ושׁבעים אלף וחמשׁ מאות׃
Numbers 26:23 בני ישׂשכר למשׁפחתם תולע משׁפחת התולעי לפוה משׁפחת הפוני׃
Numbers 26:24 לישׁוב משׁפחת הישׁבי לשׁמרן משׁפחת השׁמרני׃
Numbers 26:25 אלה משׁפחת ישׂשכר לפקדיהם ארבעה ושׁשׁים אלף ושׁלשׁ מאות׃
Numbers 26:26 בני זבולן למשׁפחתם לסרד משׁפחת הסרדי לאלון משׁפחת האלני ליחלאל משׁפחת היחלאלי׃
Numbers 26:27 אלה משׁפחת הזבולני לפקדיהם שׁשׁים אלף וחמשׁ מאות׃
Numbers 26:28 בני יוסף למשׁפחתם מנשׁה ואפרים׃
Numbers 26:29 בני מנשׁה למכיר משׁפחת המכירי ומכיר הוליד את גלעד לגלעד משׁפחת הגלעדי׃
Numbers 26:30 אלה בני גלעד איעזר משׁפחת האיעזרי לחלק משׁפחת החלקי׃
Numbers 26:31 ואשׂריאל משׁפחת האשׂראלי ושׁכם משׁפחת השׁכמי׃
Numbers 26:32 ושׁמידע משׁפחת השׁמידעי וחפר משׁפחת החפרי׃
Numbers 26:33 וצלפחד בן חפר לא היו לו בנים כי אם בנות ושׁם בנות צלפחד מחלה ונעה חגלה מלכה ותרצה׃
Numbers 26:34 אלה משׁפחת מנשׁה ופקדיהם שׁנים וחמשׁים אלף ושׁבע מאות׃
Numbers 26:35 אלה בני אפרים למשׁפחתם לשׁותלח משׁפחת השׁתלחי לבכר משׁפחת הבכרי לתחן משׁפחת התחני׃
Numbers 26:36 ואלה בני שׁותלח לערן משׁפחת הערני׃
Numbers 26:37 אלה משׁפחת בני אפרים לפקדיהם שׁנים ושׁלשׁים אלף וחמשׁ מאות אלה בני יוסף למשׁפחתם׃
Numbers 26:38 בני בנימן למשׁפחתם לבלע משׁפחת הבלעי לאשׁבל משׁפחת האשׁבלי לאחירם משׁפחת האחירמי׃
Numbers 26:39 לשׁפופם משׁפחת השׁופמי לחופם משׁפחת החופמי׃
Numbers 26:40 ויהיו בני בלע ארד ונעמן משׁפחת הארדי לנעמן משׁפחת הנעמי׃
Numbers 26:41 אלה בני בנימן למשׁפחתם ופקדיהם חמשׁה וארבעים אלף ושׁשׁ מאות׃
Numbers 26:42 אלה בני דן למשׁפחתם לשׁוחם משׁפחת השׁוחמי אלה משׁפחת דן למשׁפחתם׃
Numbers 26:43 כל משׁפחת השׁוחמי לפקדיהם ארבעה ושׁשׁים אלף וארבע מאות׃
Numbers 26:44 בני אשׁר למשׁפחתם לימנה משׁפחת הימנה לישׁוי משׁפחת הישׁוי לבריעה משׁפחת הבריעי׃
Numbers 26:45 לבני בריעה לחבר משׁפחת החברי למלכיאל משׁפחת המלכיאלי׃
Numbers 26:46 ושׁם בת אשׁר שׂרח׃
Numbers 26:47 אלה משׁפחת בני אשׁר לפקדיהם שׁלשׁה וחמשׁים אלף וארבע מאות׃
Numbers 26:48 בני נפתלי למשׁפחתם ליחצאל משׁפחת היחצאלי לגוני משׁפחת הגוני׃
Numbers 26:49 ליצר משׁפחת היצרי לשׁלם משׁפחת השׁלמי׃
Numbers 26:50 אלה משׁפחת נפתלי למשׁפחתם ופקדיהם חמשׁה וארבעים אלף וארבע מאות׃
Numbers 26:51 אלה פקודי בני ישׂראל שׁשׁ מאות אלף ואלף שׁבע מאות ושׁלשׁים׃
Numbers 26:52 וידבר יהוה אל משׁה לאמר׃
Numbers 26:53 לאלה תחלק הארץ בנחלה במספר שׁמות׃
Numbers 26:54 לרב תרבה נחלתו ולמעט תמעיט נחלתו אישׁ לפי פקדיו יתן נחלתו׃
Numbers 26:55 אך בגורל יחלק את הארץ לשׁמות מטות אבתם ינחלו׃
Numbers 26:56 על פי הגורל תחלק נחלתו בין רב למעט׃
Numbers 26:57 ואלה פקודי הלוי למשׁפחתם לגרשׁון משׁפחת הגרשׁני לקהת משׁפחת הקהתי למררי משׁפחת המררי׃
Numbers 26:58 אלה משׁפחת לוי משׁפחת הלבני משׁפחת החברני משׁפחת המחלי משׁפחת המושׁי משׁפחת הקרחי וקהת הולד את עמרם׃
Numbers 26:59 ושׁם אשׁת עמרם יוכבד בת לוי אשׁר ילדה אתה ללוי במצרים ותלד לעמרם את אהרן ואת משׁה ואת מרים אחתם׃
Numbers 26:60 ויולד לאהרן את נדב ואת אביהוא את אלעזר ואת איתמר׃
Numbers 26:61 וימת נדב ואביהוא בהקריבם אשׁ זרה לפני יהוה׃
Numbers 26:62 ויהיו פקדיהם שׁלשׁה ועשׂרים אלף כל זכר מבן חדשׁ ומעלה כי לא התפקדו בתוך בני ישׂראל כי לא נתן להם נחלה בתוך בני ישׂראל׃
Numbers 26:63 אלה פקודי משׁה ואלעזר הכהן אשׁר פקדו את בני ישׂראל בערבת מואב על ירדן ירחו׃
Numbers 26:64 ובאלה לא היה אישׁ מפקודי משׁה ואהרן הכהן אשׁר פקדו את בני ישׂראל במדבר סיני׃
Numbers 26:65 כי אמר יהוה להם מות ימתו במדבר ולא נותר מהם אישׁ כי אם כלב בן יפנה ויהושׁע בן נון׃
Numbers 27:1 ותקרבנה בנות צלפחד בן חפר בן גלעד בן מכיר בן מנשׁה למשׁפחת מנשׁה בן יוסף ואלה שׁמות בנתיו מחלה נעה וחגלה ומלכה ותרצה׃
Numbers 27:2 ותעמדנה לפני משׁה ולפני אלעזר הכהן ולפני הנשׂיאם וכל העדה פתח אהל מועד לאמר׃
Numbers 27:3 אבינו מת במדבר והוא לא היה בתוך העדה הנועדים על יהוה בעדת קרח כי בחטאו מת ובנים לא היו׃
Numbers 27:4 למה יגרע שׁם אבינו מתוך משׁפחתו כי אין לו בן תנה לנו אחזה בתוך אחי אבינו׃
Numbers 27:5 ויקרב משׁה את משׁפטן לפני יהוה׃
Numbers 27:6 ויאמר יהוה אל משׁה לאמר׃
Numbers 27:7 כן בנות צלפחד דברת נתן תתן להם אחזת נחלה בתוך אחי אביהם והעברת את נחלת אביהן׃
Numbers 27:8 ואל בני ישׂראל תדבר לאמר אישׁ כי ימות ובן אין לו והעברתם את נחלתו לבתו׃
Numbers 27:9 ואם אין לו בת ונתתם את נחלתו לאחיו׃
Numbers 27:10 ואם אין לו אחים ונתתם את נחלתו לאחי אביו׃
Numbers 27:11 ואם אין אחים לאביו ונתתם את נחלתו לשׁארו הקרב אליו ממשׁפחתו וירשׁ אתה והיתה לבני ישׂראל לחקת משׁפט כאשׁר צוה יהוה את משׁה׃
Numbers 27:12 ויאמר יהוה אל משׁה עלה אל הר העברים הזה וראה את הארץ אשׁר נתתי לבני ישׂראל׃
Numbers 27:13 וראיתה אתה ונאספת אל עמיך גם אתה כאשׁר נאסף אהרן אחיך׃
Numbers 27:14 כאשׁר מריתם פי במדבר צן במריבת העדה להקדישׁני במים לעיניהם הם מי מריבת קדשׁ מדבר צן׃
Numbers 27:15 וידבר משׁה אל יהוה לאמר׃
Numbers 27:16 יפקד יהוה אלהי הרוחת לכל בשׂר אישׁ על העדה׃
Numbers 27:17 אשׁר יצא לפניהם ואשׁר יבא לפניהם ואשׁר יוציאם ואשׁר יביאם ולא תהיה עדת יהוה כצאן אשׁר אין להם רעה׃
Numbers 27:18 ויאמר יהוה אל משׁה קח לך את יהושׁע בן נון אישׁ אשׁר רוח בו וסמכת את ידך עליו׃
Numbers 27:19 והעמדת אתו לפני אלעזר הכהן ולפני כל העדה וצויתה אתו לעיניהם׃
Numbers 27:20 ונתתה מהודך עליו למען ישׁמעו כל עדת בני ישׂראל׃
Numbers 27:21 ולפני אלעזר הכהן יעמד ושׁאל לו במשׁפט האורים לפני יהוה על פיו יצאו ועל פיו יבאו הוא וכל בני ישׂראל אתו וכל העדה׃
Numbers 27:22 ויעשׂ משׁה כאשׁר צוה יהוה אתו ויקח את יהושׁע ויעמדהו לפני אלעזר הכהן ולפני כל העדה׃
Numbers 27:23 ויסמך את ידיו עליו ויצוהו כאשׁר דבר יהוה ביד משׁה׃
Numbers 28:1 וידבר יהוה אל משׁה לאמר׃
Numbers 28:2 צו את בני ישׂראל ואמרת אלהם את קרבני לחמי לאשׁי ריח ניחחי תשׁמרו להקריב לי במועדו׃
Numbers 28:3 ואמרת להם זה האשׁה אשׁר תקריבו ליהוה כבשׂים בני שׁנה תמימם שׁנים ליום עלה תמיד׃
Numbers 28:4 את הכבשׂ אחד תעשׂה בבקר ואת הכבשׂ השׁני תעשׂה בין הערבים׃
Numbers 28:5 ועשׂירית האיפה סלת למנחה בלולה בשׁמן כתית רביעת ההין׃
Numbers 28:6 עלת תמיד העשׂיה בהר סיני לריח ניחח אשׁה ליהוה׃
Numbers 28:7 ונסכו רביעת ההין לכבשׂ האחד בקדשׁ הסך נסך שׁכר ליהוה׃
Numbers 28:8 ואת הכבשׂ השׁני תעשׂה בין הערבים כמנחת הבקר וכנסכו תעשׂה אשׁה ריח ניחח ליהוה׃
Numbers 28:9 וביום השׁבת שׁני כבשׂים בני שׁנה תמימם ושׁני עשׂרנים סלת מנחה בלולה בשׁמן ונסכו׃
Numbers 28:10 עלת שׁבת בשׁבתו על עלת התמיד ונסכה׃
Numbers 28:11 ובראשׁי חדשׁיכם תקריבו עלה ליהוה פרים בני בקר שׁנים ואיל אחד כבשׂים בני שׁנה שׁבעה תמימם׃
Numbers 28:12 ושׁלשׁה עשׂרנים סלת מנחה בלולה בשׁמן לפר האחד ושׁני עשׂרנים סלת מנחה בלולה בשׁמן לאיל האחד׃
Numbers 28:13 ועשׂרן עשׂרון סלת מנחה בלולה בשׁמן לכבשׂ האחד עלה ריח ניחח אשׁה ליהוה׃
Numbers 28:14 ונסכיהם חצי ההין יהיה לפר ושׁלישׁת ההין לאיל ורביעת ההין לכבשׂ יין זאת עלת חדשׁ בחדשׁו לחדשׁי השׁנה׃
Numbers 28:15 ושׂעיר עזים אחד לחטאת ליהוה על עלת התמיד יעשׂה ונסכו׃
Numbers 28:16 ובחדשׁ הראשׁון בארבעה עשׂר יום לחדשׁ פסח ליהוה׃
Numbers 28:17 ובחמשׁה עשׂר יום לחדשׁ הזה חג שׁבעת ימים מצות יאכל׃
Numbers 28:18 ביום הראשׁון מקרא קדשׁ כל מלאכת עבדה לא תעשׂו׃
Numbers 28:19 והקרבתם אשׁה עלה ליהוה פרים בני בקר שׁנים ואיל אחד ושׁבעה כבשׂים בני שׁנה תמימם יהיו׃
Numbers 28:20 ומנחתם סלת בלולה בשׁמן שׁלשׁה עשׂרנים לפר ושׁני עשׂרנים לאיל תעשׂו׃
Numbers 28:21 עשׂרון עשׂרון תעשׂה לכבשׂ האחד לשׁבעת הכבשׂים׃
Numbers 28:22 ושׂעיר חטאת אחד לכפר עליכם׃
Numbers 28:23 מלבד עלת הבקר אשׁר לעלת התמיד תעשׂו את אלה׃
Numbers 28:24 כאלה תעשׂו ליום שׁבעת ימים לחם אשׁה ריח ניחח ליהוה על עולת התמיד יעשׂה ונסכו׃
Numbers 28:25 וביום השׁביעי מקרא קדשׁ יהיה לכם כל מלאכת עבדה לא תעשׂו׃
Numbers 28:26 וביום הבכורים בהקריבכם מנחה חדשׁה ליהוה בשׁבעתיכם מקרא קדשׁ יהיה לכם כל מלאכת עבדה לא תעשׂו׃
Numbers 28:27 והקרבתם עולה לריח ניחח ליהוה פרים בני בקר שׁנים איל אחד שׁבעה כבשׂים בני שׁנה׃
Numbers 28:28 ומנחתם סלת בלולה בשׁמן שׁלשׁה עשׂרנים לפר האחד שׁני עשׂרנים לאיל האחד׃
Numbers 28:29 עשׂרון עשׂרון לכבשׂ האחד לשׁבעת הכבשׂים׃
Numbers 28:30 שׂעיר עזים אחד לכפר עליכם׃
Numbers 28:31 מלבד עלת התמיד ומנחתו תעשׂו תמימם יהיו לכם ונסכיהם׃
Numbers 29:1 ובחדשׁ השׁביעי באחד לחדשׁ מקרא קדשׁ יהיה לכם כל מלאכת עבדה לא תעשׂו יום תרועה יהיה׃
Numbers 29:2 ועשׂיתם עלה לריח ניחח ליהוה פר בן בקר אחד איל אחד כבשׂים בני שׁנה שׁבעה תמימם׃
Numbers 29:3 ומנחתם סלת בלולה בשׁמן שׁלשׁה עשׂרנים לפר שׁני עשׂרנים לאיל׃
Numbers 29:4 ועשׂרון אחד לכבשׂ האחד לשׁבעת הכבשׂים׃
Numbers 29:5 ושׂעיר עזים אחד חטאת לכפר עליכם׃
Numbers 29:6 מלבד עלת החדשׁ ומנחתה ועלת התמיד ומנחתה ונסכיהם כמשׁפטם לריח ניחח אשׁה ליהוה׃
Numbers 29:7 ובעשׂור לחדשׁ השׁביעי הזה מקרא קדשׁ יהיה לכם ועניתם את נפשׁתיכם כל מלאכה לא תעשׂו׃
Numbers 29:8 והקרבתם עלה ליהוה ריח ניחח פר בן בקר אחד איל אחד כבשׂים בני שׁנה שׁבעה תמימם יהיו׃
Numbers 29:9 ומנחתם סלת בלולה בשׁמן שׁלשׁה עשׂרנים לפר שׁני עשׂרנים לאיל האחד׃
Numbers 29:10 עשׂרון עשׂרון לכבשׂ האחד לשׁבעת הכבשׂים׃
Numbers 29:11 שׂעיר עזים אחד חטאת מלבד חטאת הכפרים ועלת התמיד ומנחתה ונסכיהם׃
Numbers 29:12 ובחמשׁה עשׂר יום לחדשׁ השׁביעי מקרא קדשׁ יהיה לכם כל מלאכת עבדה לא תעשׂו וחגתם חג ליהוה שׁבעת ימים׃
Numbers 29:13 והקרבתם עלה אשׁה ריח ניחח ליהוה פרים בני בקר שׁלשׁה עשׂר אילם שׁנים כבשׂים בני שׁנה ארבעה עשׂר תמימם יהיו׃
Numbers 29:14 ומנחתם סלת בלולה בשׁמן שׁלשׁה עשׂרנים לפר האחד לשׁלשׁה עשׂר פרים שׁני עשׂרנים לאיל האחד לשׁני האילם׃
Numbers 29:15 ועשׂרון עשׂרון לכבשׂ האחד לארבעה עשׂר כבשׂים׃
Numbers 29:16 ושׂעיר עזים אחד חטאת מלבד עלת התמיד מנחתה ונסכה׃
Numbers 29:17 וביום השׁני פרים בני בקר שׁנים עשׂר אילם שׁנים כבשׂים בני שׁנה ארבעה עשׂר תמימם׃
Numbers 29:18 ומנחתם ונסכיהם לפרים לאילם ולכבשׂים במספרם כמשׁפט׃
Numbers 29:19 ושׂעיר עזים אחד חטאת מלבד עלת התמיד ומנחתה ונסכיהם׃
Numbers 29:20 וביום השׁלישׁי פרים עשׁתי עשׂר אילם שׁנים כבשׂים בני שׁנה ארבעה עשׂר תמימם׃
Numbers 29:21 ומנחתם ונסכיהם לפרים לאילם ולכבשׂים במספרם כמשׁפט׃
Numbers 29:22 ושׂעיר חטאת אחד מלבד עלת התמיד ומנחתה ונסכה׃
Numbers 29:23 וביום הרביעי פרים עשׂרה אילם שׁנים כבשׂים בני שׁנה ארבעה עשׂר תמימם׃
Numbers 29:24 מנחתם ונסכיהם לפרים לאילם ולכבשׂים במספרם כמשׁפט׃
Numbers 29:25 ושׂעיר עזים אחד חטאת מלבד עלת התמיד מנחתה ונסכה׃
Numbers 29:26 וביום החמישׁי פרים תשׁעה אילם שׁנים כבשׂים בני שׁנה ארבעה עשׂר תמימם׃
Numbers 29:27 ומנחתם ונסכיהם לפרים לאילם ולכבשׂים במספרם כמשׁפט׃
Numbers 29:28 ושׂעיר חטאת אחד מלבד עלת התמיד ומנחתה ונסכה׃
Numbers 29:29 וביום השׁשׁי פרים שׁמנה אילם שׁנים כבשׂים בני שׁנה ארבעה עשׂר תמימם׃
Numbers 29:30 ומנחתם ונסכיהם לפרים לאילם ולכבשׂים במספרם כמשׁפט׃
Numbers 29:31 ושׂעיר חטאת אחד מלבד עלת התמיד מנחתה ונסכיה׃
Numbers 29:32 וביום השׁביעי פרים שׁבעה אילם שׁנים כבשׂים בני שׁנה ארבעה עשׂר תמימם׃
Numbers 29:33 ומנחתם ונסכהם לפרים לאילם ולכבשׂים במספרם כמשׁפטם׃
Numbers 29:34 ושׂעיר חטאת אחד מלבד עלת התמיד מנחתה ונסכה׃
Numbers 29:35 ביום השׁמיני עצרת תהיה לכם כל מלאכת עבדה לא תעשׂו׃
Numbers 29:36 והקרבתם עלה אשׁה ריח ניחח ליהוה פר אחד איל אחד כבשׂים בני שׁנה שׁבעה תמימם׃
Numbers 29:37 מנחתם ונסכיהם לפר לאיל ולכבשׂים במספרם כמשׁפט׃
Numbers 29:38 ושׂעיר חטאת אחד מלבד עלת התמיד ומנחתה ונסכה׃
Numbers 29:39 אלה תעשׂו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשׁלמיכם׃
Numbers 29:40 (30:1) ויאמר משׁה אל בני ישׂראל ככל אשׁר צוה יהוה את משׁה׃
Numbers 30:1 (30:2) וידבר משׁה אל ראשׁי המטות לבני ישׂראל לאמר זה הדבר אשׁר צוה יהוה׃
Numbers 30:2 (30:3) אישׁ כי ידר נדר ליהוה או השׁבע שׁבעה לאסר אסר על נפשׁו לא יחל דברו ככל היצא מפיו יעשׂה׃
Numbers 30:3 (30:4) ואשׁה כי תדר נדר ליהוה ואסרה אסר בבית אביה בנעריה׃
Numbers 30:4 (30:5) ושׁמע אביה את נדרה ואסרה אשׁר אסרה על נפשׁה והחרישׁ לה אביה וקמו כל נדריה וכל אסר אשׁר אסרה על נפשׁה יקום׃
Numbers 30:5 (30:6) ואם הניא אביה אתה ביום שׁמעו כל נדריה ואסריה אשׁר אסרה על נפשׁה לא יקום ויהוה יסלח לה כי הניא אביה אתה׃
Numbers 30:6 (30:7) ואם היו תהיה לאישׁ ונדריה עליה או מבטא שׂפתיה אשׁר אסרה על נפשׁה׃
Numbers 30:7 (30:8) ושׁמע אישׁה ביום שׁמעו והחרישׁ לה וקמו נדריה ואסרה אשׁר אסרה על נפשׁה יקמו׃
Numbers 30:8 (30:9) ואם ביום שׁמע אישׁה יניא אותה והפר את נדרה אשׁר עליה ואת מבטא שׂפתיה אשׁר אסרה על נפשׁה ויהוה יסלח׃
Numbers 30:9 (30:10) ונדר אלמנה וגרושׁה כל אשׁר אסרה על נפשׁה יקום עליה׃
Numbers 30:10 (30:11) ואם בית אישׁה נדרה או אסרה אסר על נפשׁה בשׁבעה׃
Numbers 30:11 (30:12) ושׁמע אישׁה והחרשׁ לה לא הניא אתה וקמו כל נדריה וכל אסר אשׁר אסרה על נפשׁה יקום׃
Numbers 30:12 (30:13) ואם הפר יפר אתם אישׁה ביום שׁמעו כל מוצא שׂפתיה לנדריה ולאסר נפשׁה לא יקום אישׁה הפרם ויהוה יסלח׃
Numbers 30:13 (30:14) כל נדר וכל שׁבעת אסר לענת נפשׁ אישׁה יקימנו ואישׁה יפרנו׃
Numbers 30:14 (30:15) ואם החרשׁ יחרישׁ לה אישׁה מיום אל יום והקים את כל נדריה או את כל אסריה אשׁר עליה הקים אתם כי החרשׁ לה ביום שׁמעו׃
Numbers 30:15 (30:16) ואם הפר יפר אתם אחרי שׁמעו ונשׂא את עונה׃
Numbers 30:16 (30:17) אלה החקים אשׁר צוה יהוה את משׁה בין אישׁ לאשׁתו בין אב לבתו בנעריה בית אביה׃
Numbers 31:1 וידבר יהוה אל משׁה לאמר׃
Numbers 31:2 נקם נקמת בני ישׂראל מאת המדינים אחר תאסף אל עמיך׃
Numbers 31:3 וידבר משׁה אל העם לאמר החלצו מאתכם אנשׁים לצבא ויהיו על מדין לתת נקמת יהוה במדין׃
Numbers 31:4 אלף למטה אלף למטה לכל מטות ישׂראל תשׁלחו לצבא׃
Numbers 31:5 וימסרו מאלפי ישׂראל אלף למטה שׁנים עשׂר אלף חלוצי צבא׃
Numbers 31:6 וישׁלח אתם משׁה אלף למטה לצבא אתם ואת פינחס בן אלעזר הכהן לצבא וכלי הקדשׁ וחצצרות התרועה בידו׃
Numbers 31:7 ויצבאו על מדין כאשׁר צוה יהוה את משׁה ויהרגו כל זכר׃
Numbers 31:8 ואת מלכי מדין הרגו על חלליהם את אוי ואת רקם ואת צור ואת חור ואת רבע חמשׁת מלכי מדין ואת בלעם בן בעור הרגו בחרב׃
Numbers 31:9 וישׁבו בני ישׂראל את נשׁי מדין ואת טפם ואת כל בהמתם ואת כל מקנהם ואת כל חילם בזזו׃
Numbers 31:10 ואת כל עריהם במושׁבתם ואת כל טירתם שׂרפו באשׁ׃
Numbers 31:11 ויקחו את כל השׁלל ואת כל המלקוח באדם ובבהמה׃
Numbers 31:12 ויבאו אל משׁה ואל אלעזר הכהן ואל עדת בני ישׂראל את השׁבי ואת המלקוח ואת השׁלל אל המחנה אל ערבת מואב אשׁר על ירדן ירחו׃
Numbers 31:13 ויצאו משׁה ואלעזר הכהן וכל נשׂיאי העדה לקראתם אל מחוץ למחנה׃
Numbers 31:14 ויקצף משׁה על פקודי החיל שׂרי האלפים ושׂרי המאות הבאים מצבא המלחמה׃
Numbers 31:15 ויאמר אליהם משׁה החייתם כל נקבה׃
Numbers 31:16 הן הנה היו לבני ישׂראל בדבר בלעם למסר מעל ביהוה על דבר פעור ותהי המגפה בעדת יהוה׃
Numbers 31:17 ועתה הרגו כל זכר בטף וכל אשׁה ידעת אישׁ למשׁכב זכר הרגו׃
Numbers 31:18 וכל הטף בנשׁים אשׁר לא ידעו משׁכב זכר החיו׃
Numbers 31:19 ואתם חנו מחוץ למחנה שׁבעת ימים כל הרג נפשׁ וכל נגע בחלל תתחטאו ביום השׁלישׁי וביום השׁביעי אתם ושׁביכם׃
Numbers 31:20 וכל בגד וכל כלי עור וכל מעשׂה עזים וכל כלי עץ תתחטאו׃
Numbers 31:21 ויאמר אלעזר הכהן אל אנשׁי הצבא הבאים למלחמה זאת חקת התורה אשׁר צוה יהוה את משׁה׃
Numbers 31:22 אך את הזהב ואת הכסף את הנחשׁת את הברזל את הבדיל ואת העפרת׃
Numbers 31:23 כל דבר אשׁר יבא באשׁ תעבירו באשׁ וטהר אך במי נדה יתחטא וכל אשׁר לא יבא באשׁ תעבירו במים׃
Numbers 31:24 וכבסתם בגדיכם ביום השׁביעי וטהרתם ואחר תבאו אל המחנה׃
Numbers 31:25 ויאמר יהוה אל משׁה לאמר׃
Numbers 31:26 שׂא את ראשׁ מלקוח השׁבי באדם ובבהמה אתה ואלעזר הכהן וראשׁי אבות העדה׃
Numbers 31:27 וחצית את המלקוח בין תפשׂי המלחמה היצאים לצבא ובין כל העדה׃
Numbers 31:28 והרמת מכס ליהוה מאת אנשׁי המלחמה היצאים לצבא אחד נפשׁ מחמשׁ המאות מן האדם ומן הבקר ומן החמרים ומן הצאן׃
Numbers 31:29 ממחציתם תקחו ונתתה לאלעזר הכהן תרומת יהוה׃
Numbers 31:30 וממחצת בני ישׂראל תקח אחד אחז מן החמשׁים מן האדם מן הבקר מן החמרים ומן הצאן מכל הבהמה ונתתה אתם ללוים שׁמרי משׁמרת משׁכן יהוה׃
Numbers 31:31 ויעשׂ משׁה ואלעזר הכהן כאשׁר צוה יהוה את משׁה׃
Numbers 31:32 ויהי המלקוח יתר הבז אשׁר בזזו עם הצבא צאן שׁשׁ מאות אלף ושׁבעים אלף וחמשׁת אלפים׃
Numbers 31:33 ובקר שׁנים ושׁבעים אלף׃
Numbers 31:34 וחמרים אחד ושׁשׁים אלף׃
Numbers 31:35 ונפשׁ אדם מן הנשׁים אשׁר לא ידעו משׁכב זכר כל נפשׁ שׁנים ושׁלשׁים אלף׃
Numbers 31:36 ותהי המחצה חלק היצאים בצבא מספר הצאן שׁלשׁ מאות אלף ושׁלשׁים אלף ושׁבעת אלפים וחמשׁ מאות׃
Numbers 31:37 ויהי המכס ליהוה מן הצאן שׁשׁ מאות חמשׁ ושׁבעים׃
Numbers 31:38 והבקר שׁשׁה ושׁלשׁים אלף ומכסם ליהוה שׁנים ושׁבעים׃
Numbers 31:39 וחמרים שׁלשׁים אלף וחמשׁ מאות ומכסם ליהוה אחד ושׁשׁים׃
Numbers 31:40 ונפשׁ אדם שׁשׁה עשׂר אלף ומכסם ליהוה שׁנים ושׁלשׁים נפשׁ׃
Numbers 31:41 ויתן משׁה את מכס תרומת יהוה לאלעזר הכהן כאשׁר צוה יהוה את משׁה׃
Numbers 31:42 וממחצית בני ישׂראל אשׁר חצה משׁה מן האנשׁים הצבאים׃
Numbers 31:43 ותהי מחצת העדה מן הצאן שׁלשׁ מאות אלף ושׁלשׁים אלף שׁבעת אלפים וחמשׁ מאות׃
Numbers 31:44 ובקר שׁשׁה ושׁלשׁים אלף׃
Numbers 31:45 וחמרים שׁלשׁים אלף וחמשׁ מאות׃
Numbers 31:46 ונפשׁ אדם שׁשׁה עשׂר אלף׃
Numbers 31:47 ויקח משׁה ממחצת בני ישׂראל את האחז אחד מן החמשׁים מן האדם ומן הבהמה ויתן אתם ללוים שׁמרי משׁמרת משׁכן יהוה כאשׁר צוה יהוה את משׁה׃
Numbers 31:48 ויקרבו אל משׁה הפקדים אשׁר לאלפי הצבא שׂרי האלפים ושׂרי המאות׃
Numbers 31:49 ויאמרו אל משׁה עבדיך נשׂאו את ראשׁ אנשׁי המלחמה אשׁר בידנו ולא נפקד ממנו אישׁ׃
Numbers 31:50 ונקרב את קרבן יהוה אישׁ אשׁר מצא כלי זהב אצעדה וצמיד טבעת עגיל וכומז לכפר על נפשׁתינו לפני יהוה׃
Numbers 31:51 ויקח משׁה ואלעזר הכהן את הזהב מאתם כל כלי מעשׂה׃
Numbers 31:52 ויהי כל זהב התרומה אשׁר הרימו ליהוה שׁשׁה עשׂר אלף שׁבע מאות וחמשׁים שׁקל מאת שׂרי האלפים ומאת שׂרי המאות׃
Numbers 31:53 אנשׁי הצבא בזזו אישׁ׃
Numbers 31:54 ויקח משׁה ואלעזר הכהן את הזהב מאת שׂרי האלפים והמאות ויבאו אתו אל אהל מועד זכרון לבני ישׂראל לפני יהוה׃
Numbers 32:1 ומקנה רב היה לבני ראובן ולבני גד עצום מאד ויראו את ארץ יעזר ואת ארץ גלעד והנה המקום מקום מקנה׃
Numbers 32:2 ויבאו בני גד ובני ראובן ויאמרו אל משׁה ואל אלעזר הכהן ואל נשׂיאי העדה לאמר׃
Numbers 32:3 עטרות ודיבן ויעזר ונמרה וחשׁבון ואלעלה ושׂבם ונבו ובען׃
Numbers 32:4 הארץ אשׁר הכה יהוה לפני עדת ישׂראל ארץ מקנה הוא ולעבדיך מקנה׃
Numbers 32:5 ויאמרו אם מצאנו חן בעיניך יתן את הארץ הזאת לעבדיך לאחזה אל תעברנו את הירדן׃
Numbers 32:6 ויאמר משׁה לבני גד ולבני ראובן האחיכם יבאו למלחמה ואתם תשׁבו פה׃
Numbers 32:7 ולמה תנואון את לב בני ישׂראל מעבר אל הארץ אשׁר נתן להם יהוה׃
Numbers 32:8 כה עשׂו אבתיכם בשׁלחי אתם מקדשׁ ברנע לראות את הארץ׃
Numbers 32:9 ויעלו עד נחל אשׁכול ויראו את הארץ ויניאו את לב בני ישׂראל לבלתי בא אל הארץ אשׁר נתן להם יהוה׃
Numbers 32:10 ויחר אף יהוה ביום ההוא וישׁבע לאמר׃
Numbers 32:11 אם יראו האנשׁים העלים ממצרים מבן עשׂרים שׁנה ומעלה את האדמה אשׁר נשׁבעתי לאברהם ליצחק וליעקב כי לא מלאו אחרי׃
Numbers 32:12 בלתי כלב בן יפנה הקנזי ויהושׁע בן נון כי מלאו אחרי יהוה׃
Numbers 32:13 ויחר אף יהוה בישׂראל וינעם במדבר ארבעים שׁנה עד תם כל הדור העשׂה הרע בעיני יהוה׃
Numbers 32:14 והנה קמתם תחת אבתיכם תרבות אנשׁים חטאים לספות עוד על חרון אף יהוה אל ישׂראל׃
Numbers 32:15 כי תשׁובן מאחריו ויסף עוד להניחו במדבר ושׁחתם לכל העם הזה׃
Numbers 32:16 ויגשׁו אליו ויאמרו גדרת צאן נבנה למקננו פה וערים לטפנו׃
Numbers 32:17 ואנחנו נחלץ חשׁים לפני בני ישׂראל עד אשׁר אם הביאנם אל מקומם וישׁב טפנו בערי המבצר מפני ישׁבי הארץ׃
Numbers 32:18 לא נשׁוב אל בתינו עד התנחל בני ישׂראל אישׁ נחלתו׃
Numbers 32:19 כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה׃
Numbers 32:20 ויאמר אליהם משׁה אם תעשׂון את הדבר הזה אם תחלצו לפני יהוה למלחמה׃
Numbers 32:21 ועבר לכם כל חלוץ את הירדן לפני יהוה עד הורישׁו את איביו מפניו׃
Numbers 32:22 ונכבשׁה הארץ לפני יהוה ואחר תשׁבו והייתם נקים מיהוה ומישׂראל והיתה הארץ הזאת לכם לאחזה לפני יהוה׃
Numbers 32:23 ואם לא תעשׂון כן הנה חטאתם ליהוה ודעו חטאתכם אשׁר תמצא אתכם׃
Numbers 32:24 בנו לכם ערים לטפכם וגדרת לצנאכם והיצא מפיכם תעשׂו׃
Numbers 32:25 ויאמר בני גד ובני ראובן אל משׁה לאמר עבדיך יעשׂו כאשׁר אדני מצוה׃
Numbers 32:26 טפנו נשׁינו מקננו וכל בהמתנו יהיו שׁם בערי הגלעד׃
Numbers 32:27 ועבדיך יעברו כל חלוץ צבא לפני יהוה למלחמה כאשׁר אדני דבר׃
Numbers 32:28 ויצו להם משׁה את אלעזר הכהן ואת יהושׁע בן נון ואת ראשׁי אבות המטות לבני ישׂראל׃
Numbers 32:29 ויאמר משׁה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשׁה הארץ לפניכם ונתתם להם את ארץ הגלעד לאחזה׃
Numbers 32:30 ואם לא יעברו חלוצים אתכם ונאחזו בתככם בארץ כנען׃
Numbers 32:31 ויענו בני גד ובני ראובן לאמר את אשׁר דבר יהוה אל עבדיך כן נעשׂה׃
Numbers 32:32 נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן׃
Numbers 32:33 ויתן להם משׁה לבני גד ולבני ראובן ולחצי שׁבט מנשׁה בן יוסף את ממלכת סיחן מלך האמרי ואת ממלכת עוג מלך הבשׁן הארץ לעריה בגבלת ערי הארץ סביב׃
Numbers 32:34 ויבנו בני גד את דיבן ואת עטרת ואת ערער׃
Numbers 32:35 ואת עטרת שׁופן ואת יעזר ויגבהה׃
Numbers 32:36 ואת בית נמרה ואת בית הרן ערי מבצר וגדרת צאן׃
Numbers 32:37 ובני ראובן בנו את חשׁבון ואת אלעלא ואת קריתים׃
Numbers 32:38 ואת נבו ואת בעל מעון מוסבת שׁם ואת שׂבמה ויקראו בשׁמת את שׁמות הערים אשׁר בנו׃
Numbers 32:39 וילכו בני מכיר בן מנשׁה גלעדה וילכדה ויורשׁ את האמרי אשׁר׃
Numbers 32:40 ויתן משׁה את הגלעד למכיר בן מנשׁה וישׁב׃
Numbers 32:41 ויאיר בן מנשׁה הלך וילכד את חותיהם ויקרא אתהן חות יאיר׃
Numbers 32:42 ונבח הלך וילכד את קנת ואת בנתיה ויקרא לה נבח בשׁמו׃
Numbers 33:1 אלה מסעי בני ישׂראל אשׁר יצאו מארץ מצרים לצבאתם ביד משׁה ואהרן׃
Numbers 33:2 ויכתב משׁה את מוצאיהם למסעיהם על פי יהוה ואלה מסעיהם למוצאיהם׃
Numbers 33:3 ויסעו מרעמסס בחדשׁ הראשׁון בחמשׁה עשׂר יום לחדשׁ הראשׁון ממחרת הפסח יצאו בני ישׂראל ביד רמה לעיני כל מצרים׃
Numbers 33:4 ומצרים מקברים את אשׁר הכה יהוה בהם כל בכור ובאלהיהם עשׂה יהוה שׁפטים׃
Numbers 33:5 ויסעו בני ישׂראל מרעמסס ויחנו בסכת׃
Numbers 33:6 ויסעו מסכת ויחנו באתם אשׁר בקצה המדבר׃
Numbers 33:7 ויסעו מאתם וישׁב על פי החירת אשׁר על פני בעל צפון ויחנו לפני מגדל׃
Numbers 33:8 ויסעו מפני החירת ויעברו בתוך הים המדברה וילכו דרך שׁלשׁת ימים במדבר אתם ויחנו במרה׃
Numbers 33:9 ויסעו ממרה ויבאו אילמה ובאילם שׁתים עשׂרה עינת מים ושׁבעים תמרים ויחנו שׁם׃
Numbers 33:10 ויסעו מאילם ויחנו על ים סוף׃
Numbers 33:11 ויסעו מים סוף ויחנו במדבר סין׃
Numbers 33:12 ויסעו ממדבר סין ויחנו בדפקה׃
Numbers 33:13 ויסעו מדפקה ויחנו באלושׁ׃
Numbers 33:14 ויסעו מאלושׁ ויחנו ברפידם ולא היה שׁם מים לעם לשׁתות׃
Numbers 33:15 ויסעו מרפידם ויחנו במדבר סיני׃
Numbers 33:16 ויסעו ממדבר סיני ויחנו בקברת התאוה׃
Numbers 33:17 ויסעו מקברת התאוה ויחנו בחצרת׃
Numbers 33:18 ויסעו מחצרת ויחנו ברתמה׃
Numbers 33:19 ויסעו מרתמה ויחנו ברמן פרץ׃
Numbers 33:20 ויסעו מרמן פרץ ויחנו בלבנה׃
Numbers 33:21 ויסעו מלבנה ויחנו ברסה׃
Numbers 33:22 ויסעו מרסה ויחנו בקהלתה׃
Numbers 33:23 ויסעו מקהלתה ויחנו בהר שׁפר׃
Numbers 33:24 ויסעו מהר שׁפר ויחנו בחרדה׃
Numbers 33:25 ויסעו מחרדה ויחנו במקהלת׃
Numbers 33:26 ויסעו ממקהלת ויחנו בתחת׃
Numbers 33:27 ויסעו מתחת ויחנו בתרח׃
Numbers 33:28 ויסעו מתרח ויחנו במתקה׃
Numbers 33:29 ויסעו ממתקה ויחנו בחשׁמנה׃
Numbers 33:30 ויסעו מחשׁמנה ויחנו במסרות׃
Numbers 33:31 ויסעו ממסרות ויחנו בבני יעקן׃
Numbers 33:32 ויסעו מבני יעקן ויחנו בחר הגדגד׃
Numbers 33:33 ויסעו מחר הגדגד ויחנו ביטבתה׃
Numbers 33:34 ויסעו מיטבתה ויחנו בעברנה׃
Numbers 33:35 ויסעו מעברנה ויחנו בעצין גבר׃
Numbers 33:36 ויסעו מעצין גבר ויחנו במדבר צן הוא קדשׁ׃
Numbers 33:37 ויסעו מקדשׁ ויחנו בהר ההר בקצה ארץ אדום׃
Numbers 33:38 ויעל אהרן הכהן אל הר ההר על פי יהוה וימת שׁם בשׁנת הארבעים לצאת בני ישׂראל מארץ מצרים בחדשׁ החמישׁי באחד לחדשׁ׃
Numbers 33:39 ואהרן בן שׁלשׁ ועשׂרים ומאת שׁנה במתו בהר ההר׃
Numbers 33:40 וישׁמע הכנעני מלך ערד והוא ישׁב בנגב בארץ כנען בבא בני ישׂראל׃
Numbers 33:41 ויסעו מהר ההר ויחנו בצלמנה׃
Numbers 33:42 ויסעו מצלמנה ויחנו בפונן׃
Numbers 33:43 ויסעו מפונן ויחנו באבת׃
Numbers 33:44 ויסעו מאבת ויחנו בעיי העברים בגבול מואב׃
Numbers 33:45 ויסעו מעיים ויחנו בדיבן גד׃
Numbers 33:46 ויסעו מדיבן גד ויחנו בעלמן דבלתימה׃
Numbers 33:47 ויסעו מעלמן דבלתימה ויחנו בהרי העברים לפני נבו׃
Numbers 33:48 ויסעו מהרי העברים ויחנו בערבת מואב על ירדן ירחו׃
Numbers 33:49 ויחנו על הירדן מבית הישׁמת עד אבל השׁטים בערבת מואב׃
Numbers 33:50 וידבר יהוה אל משׁה בערבת מואב על ירדן ירחו לאמר׃
Numbers 33:51 דבר אל בני ישׂראל ואמרת אלהם כי אתם עברים את הירדן אל ארץ כנען׃
Numbers 33:52 והורשׁתם את כל ישׁבי הארץ מפניכם ואבדתם את כל משׂכיתם ואת כל צלמי מסכתם תאבדו ואת כל במותם תשׁמידו׃
Numbers 33:53 והורשׁתם את הארץ וישׁבתם בה כי לכם נתתי את הארץ לרשׁת אתה׃
Numbers 33:54 והתנחלתם את הארץ בגורל למשׁפחתיכם לרב תרבו את נחלתו ולמעט תמעיט את נחלתו אל אשׁר יצא לו שׁמה הגורל לו יהיה למטות אבתיכם תתנחלו׃
Numbers 33:55 ואם לא תורישׁו את ישׁבי הארץ מפניכם והיה אשׁר תותירו מהם לשׂכים בעיניכם ולצנינם בצדיכם וצררו אתכם על הארץ אשׁר אתם ישׁבים׃
Numbers 33:56 והיה כאשׁר דמיתי לעשׂות להם אעשׂה׃
Numbers 34:1 וידבר יהוה אל משׁה לאמר׃
Numbers 34:2 צו את בני ישׂראל ואמרת אלהם כי אתם באים אל הארץ כנען זאת הארץ אשׁר תפל לכם בנחלה ארץ כנען לגבלתיה׃
Numbers 34:3 והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה׃
Numbers 34:4 ונסב לכם הגבול מנגב למעלה עקרבים ועבר צנה והיה תוצאתיו מנגב לקדשׁ ברנע ויצא חצר אדר ועבר עצמנה׃
Numbers 34:5 ונסב הגבול מעצמון נחלה מצרים והיו תוצאתיו הימה׃
Numbers 34:6 וגבול ים והיה לכם הים הגדול וגבול זה יהיה לכם גבול ים׃
Numbers 34:7 וזה יהיה לכם גבול צפון מן הים הגדל תתאו לכם הר ההר׃
Numbers 34:8 מהר ההר תתאו לבא חמת והיו תוצאת הגבל צדדה׃
Numbers 34:9 ויצא הגבל זפרנה והיו תוצאתיו חצר עינן זה יהיה לכם גבול צפון׃
Numbers 34:10 והתאויתם לכם לגבול קדמה מחצר עינן שׁפמה׃
Numbers 34:11 וירד הגבל משׁפם הרבלה מקדם לעין וירד הגבל ומחה על כתף ים כנרת קדמה׃
Numbers 34:12 וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב׃
Numbers 34:13 ויצו משׁה את בני ישׂראל לאמר זאת הארץ אשׁר תתנחלו אתה בגורל אשׁר צוה יהוה לתת לתשׁעת המטות וחצי המטה׃
Numbers 34:14 כי לקחו מטה בני הראובני לבית אבתם ומטה בני הגדי לבית אבתם וחצי מטה מנשׁה לקחו נחלתם׃
Numbers 34:15 שׁני המטות וחצי המטה לקחו נחלתם מעבר לירדן ירחו קדמה מזרחה׃
Numbers 34:16 וידבר יהוה אל משׁה לאמר׃
Numbers 34:17 אלה שׁמות האנשׁים אשׁר ינחלו לכם את הארץ אלעזר הכהן ויהושׁע בן נון׃
Numbers 34:18 ונשׂיא אחד נשׂיא אחד ממטה תקחו לנחל את הארץ׃
Numbers 34:19 ואלה שׁמות האנשׁים למטה יהודה כלב בן יפנה׃
Numbers 34:20 ולמטה בני שׁמעון שׁמואל בן עמיהוד׃
Numbers 34:21 למטה בנימן אלידד בן כסלון׃
Numbers 34:22 ולמטה בני דן נשׂיא בקי בן יגלי׃
Numbers 34:23 לבני יוסף למטה בני מנשׁה נשׂיא חניאל בן אפד׃
Numbers 34:24 ולמטה בני אפרים נשׂיא קמואל בן שׁפטן׃
Numbers 34:25 ולמטה בני זבולן נשׂיא אליצפן בן פרנך׃
Numbers 34:26 ולמטה בני ישׂשכר נשׂיא פלטיאל בן עזן׃
Numbers 34:27 ולמטה בני אשׁר נשׂיא אחיהוד בן שׁלמי׃
Numbers 34:28 ולמטה בני נפתלי נשׂיא פדהאל בן עמיהוד׃
Numbers 34:29 אלה אשׁר צוה יהוה לנחל את בני ישׂראל בארץ כנען׃
Numbers 35:1 וידבר יהוה אל משׁה בערבת מואב על ירדן ירחו לאמר׃
Numbers 35:2 צו את בני ישׂראל ונתנו ללוים מנחלת אחזתם ערים לשׁבת ומגרשׁ לערים סביבתיהם תתנו ללוים׃
Numbers 35:3 והיו הערים להם לשׁבת ומגרשׁיהם יהיו לבהמתם ולרכשׁם ולכל חיתם׃
Numbers 35:4 ומגרשׁי הערים אשׁר תתנו ללוים מקיר העיר וחוצה אלף אמה סביב׃
Numbers 35:5 ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה והעיר בתוך זה יהיה להם מגרשׁי הערים׃
Numbers 35:6 ואת הערים אשׁר תתנו ללוים את שׁשׁ ערי המקלט אשׁר תתנו לנס שׁמה הרצח ועליהם תתנו ארבעים ושׁתים עיר׃
Numbers 35:7 כל הערים אשׁר תתנו ללוים ארבעים ושׁמנה עיר אתהן ואת מגרשׁיהן׃
Numbers 35:8 והערים אשׁר תתנו מאחזת בני ישׂראל מאת הרב תרבו ומאת המעט תמעיטו אישׁ כפי נחלתו אשׁר ינחלו יתן מעריו ללוים׃
Numbers 35:9 וידבר יהוה אל משׁה לאמר׃
Numbers 35:10 דבר אל בני ישׂראל ואמרת אלהם כי אתם עברים את הירדן ארצה כנען׃
Numbers 35:11 והקריתם לכם ערים ערי מקלט תהיינה לכם ונס שׁמה רצח מכה נפשׁ בשׁגגה׃
Numbers 35:12 והיו לכם הערים למקלט מגאל ולא ימות הרצח עד עמדו לפני העדה למשׁפט׃
Numbers 35:13 והערים אשׁר תתנו שׁשׁ ערי מקלט תהיינה׃
Numbers 35:14 את שׁלשׁ הערים תתנו מעבר לירדן ואת שׁלשׁ הערים תתנו בארץ כנען ערי מקלט תהיינה׃
Numbers 35:15 לבני ישׂראל ולגר ולתושׁב בתוכם תהיינה שׁשׁ הערים האלה למקלט לנוס שׁמה כל מכה נפשׁ בשׁגגה׃
Numbers 35:16 ואם בכלי ברזל הכהו וימת רצח הוא מות יומת הרצח׃
Numbers 35:17 ואם באבן יד אשׁר ימות בה הכהו וימת רצח הוא מות יומת הרצח׃
Numbers 35:18 או בכלי עץ יד אשׁר ימות בו הכהו וימת רצח הוא מות יומת הרצח׃
Numbers 35:19 גאל הדם הוא ימית את הרצח בפגעו בו הוא ימתנו׃
Numbers 35:20 ואם בשׂנאה יהדפנו או השׁליך עליו בצדיה וימת׃
Numbers 35:21 או באיבה הכהו בידו וימת מות יומת המכה רצח הוא גאל הדם ימית את הרצח בפגעו׃
Numbers 35:22 ואם בפתע בלא איבה הדפו או השׁליך עליו כל כלי בלא צדיה׃
Numbers 35:23 או בכל אבן אשׁר ימות בה בלא ראות ויפל עליו וימת והוא לא אויב לו ולא מבקשׁ רעתו׃
Numbers 35:24 ושׁפטו העדה בין המכה ובין גאל הדם על המשׁפטים האלה׃
Numbers 35:25 והצילו העדה את הרצח מיד גאל הדם והשׁיבו אתו העדה אל עיר מקלטו אשׁר נס שׁמה וישׁב בה עד מות הכהן הגדל אשׁר משׁח אתו בשׁמן הקדשׁ׃
Numbers 35:26 ואם יצא יצא הרצח את גבול עיר מקלטו אשׁר ינוס שׁמה׃
Numbers 35:27 ומצא אתו גאל הדם מחוץ לגבול עיר מקלטו ורצח גאל הדם את הרצח אין לו דם׃
Numbers 35:28 כי בעיר מקלטו ישׁב עד מות הכהן הגדל ואחרי מות הכהן הגדל ישׁוב הרצח אל ארץ אחזתו׃
Numbers 35:29 והיו אלה לכם לחקת משׁפט לדרתיכם בכל מושׁבתיכם׃
Numbers 35:30 כל מכה נפשׁ לפי עדים ירצח את הרצח ועד אחד לא יענה בנפשׁ למות׃
Numbers 35:31 ולא תקחו כפר לנפשׁ רצח אשׁר הוא רשׁע למות כי מות יומת׃
Numbers 35:32 ולא תקחו כפר לנוס אל עיר מקלטו לשׁוב לשׁבת בארץ עד מות הכהן׃
Numbers 35:33 ולא תחניפו את הארץ אשׁר אתם בה כי הדם הוא יחניף את הארץ ולארץ לא יכפר לדם אשׁר שׁפך בה כי אם בדם שׁפכו׃
Numbers 35:34 ולא תטמא את הארץ אשׁר אתם ישׁבים בה אשׁר אני שׁכן בתוכה כי אני יהוה שׁכן בתוך בני ישׂראל׃
Numbers 36:1 ויקרבו ראשׁי האבות למשׁפחת בני גלעד בן מכיר בן מנשׁה ממשׁפחת בני יוסף וידברו לפני משׁה ולפני הנשׂאים ראשׁי אבות לבני ישׂראל׃
Numbers 36:2 ויאמרו את אדני צוה יהוה לתת את הארץ בנחלה בגורל לבני ישׂראל ואדני צוה ביהוה לתת את נחלת צלפחד אחינו לבנתיו׃
Numbers 36:3 והיו לאחד מבני שׁבטי בני ישׂראל לנשׁים ונגרעה נחלתן מנחלת אבתינו ונוסף על נחלת המטה אשׁר תהיינה להם ומגרל נחלתנו יגרע׃
Numbers 36:4 ואם יהיה היבל לבני ישׂראל ונוספה נחלתן על נחלת המטה אשׁר תהיינה להם ומנחלת מטה אבתינו יגרע נחלתן׃
Numbers 36:5 ויצו משׁה את בני ישׂראל על פי יהוה לאמר כן מטה בני יוסף דברים׃
Numbers 36:6 זה הדבר אשׁר צוה יהוה לבנות צלפחד לאמר לטוב בעיניהם תהיינה לנשׁים אך למשׁפחת מטה אביהם תהיינה לנשׁים׃
Numbers 36:7 ולא תסב נחלה לבני ישׂראל ממטה אל מטה כי אישׁ בנחלת מטה אבתיו ידבקו בני ישׂראל׃
Numbers 36:8 וכל בת ירשׁת נחלה ממטות בני ישׂראל לאחד ממשׁפחת מטה אביה תהיה לאשׁה למען יירשׁו בני ישׂראל אישׁ נחלת אבתיו׃
Numbers 36:9 ולא תסב נחלה ממטה למטה אחר כי אישׁ בנחלתו ידבקו מטות בני ישׂראל׃
Numbers 36:10 כאשׁר צוה יהוה את משׁה כן עשׂו בנות צלפחד׃
Numbers 36:11 ותהיינה מחלה תרצה וחגלה ומלכה ונעה בנות צלפחד לבני דדיהן לנשׁים׃
Numbers 36:12 ממשׁפחת בני מנשׁה בן יוסף היו לנשׁים ותהי נחלתן על מטה משׁפחת אביהן׃
Numbers 36:13 אלה המצות והמשׁפטים אשׁר צוה יהוה ביד משׁה אל בני ישׂראל בערבת מואב על ירדן ירחו׃
Deuteronomy 1:1 אלה הדברים אשׁר דבר משׁה אל כל ישׂראל בעבר הירדן במדבר בערבה מול סוף בין פארן ובין תפל ולבן וחצרת ודי זהב׃
Deuteronomy 1:2 אחד עשׂר יום מחרב דרך הר שׂעיר עד קדשׁ ברנע׃
Deuteronomy 1:3 ויהי בארבעים שׁנה בעשׁתי עשׂר חדשׁ באחד לחדשׁ דבר משׁה אל בני ישׂראל ככל אשׁר צוה יהוה אתו אלהם׃
Deuteronomy 1:4 אחרי הכתו את סיחן מלך האמרי אשׁר יושׁב בחשׁבון ואת עוג מלך הבשׁן אשׁר יושׁב בעשׁתרת באדרעי׃
Deuteronomy 1:5 בעבר הירדן בארץ מואב הואיל משׁה באר את התורה הזאת לאמר׃
Deuteronomy 1:6 יהוה אלהינו דבר אלינו בחרב לאמר רב לכם שׁבת בהר הזה׃
Deuteronomy 1:7 פנו וסעו לכם ובאו הר האמרי ואל כל שׁכניו בערבה בהר ובשׁפלה ובנגב ובחוף הים ארץ הכנעני והלבנון עד הנהר הגדל נהר פרת׃
Deuteronomy 1:8 ראה נתתי לפניכם את הארץ באו ורשׁו את הארץ אשׁר נשׁבע יהוה לאבתיכם לאברהם ליצחק וליעקב לתת להם ולזרעם אחריהם׃
Deuteronomy 1:9 ואמר אלכם בעת ההוא לאמר לא אוכל לבדי שׂאת אתכם׃
Deuteronomy 1:10 יהוה אלהיכם הרבה אתכם והנכם היום ככוכבי השׁמים לרב׃
Deuteronomy 1:11 יהוה אלהי אבותכם יסף עליכם ככם אלף פעמים ויברך אתכם כאשׁר דבר׃
Deuteronomy 1:12 איכה אשׂא לבדי טרחכם ומשׂאכם וריבכם׃
Deuteronomy 1:13 הבו לכם אנשׁים חכמים ונבנים וידעים לשׁבטיכם ואשׂימם בראשׁיכם׃
Deuteronomy 1:14 ותענו אתי ותאמרו טוב הדבר אשׁר דברת לעשׂות׃
Deuteronomy 1:15 ואקח את ראשׁי שׁבטיכם אנשׁים חכמים וידעים ואתן אותם ראשׁים עליכם שׂרי אלפים ושׂרי מאות ושׂרי חמשׁים ושׂרי עשׂרת ושׁטרים לשׁבטיכם׃
Deuteronomy 1:16 ואצוה את שׁפטיכם בעת ההוא לאמר שׁמע בין אחיכם ושׁפטתם צדק בין אישׁ ובין אחיו ובין גרו׃
Deuteronomy 1:17 לא תכירו פנים במשׁפט כקטן כגדל תשׁמעון לא תגורו מפני אישׁ כי המשׁפט לאלהים הוא והדבר אשׁר יקשׁה מכם תקרבון אלי ושׁמעתיו׃
Deuteronomy 1:18 ואצוה אתכם בעת ההוא את כל הדברים אשׁר תעשׂון׃
Deuteronomy 1:19 ונסע מחרב ונלך את כל המדבר הגדול והנורא ההוא אשׁר ראיתם דרך הר האמרי כאשׁר צוה יהוה אלהינו אתנו ונבא עד קדשׁ ברנע׃
Deuteronomy 1:20 ואמר אלכם באתם עד הר האמרי אשׁר יהוה אלהינו נתן׃
Deuteronomy 1:21 ראה נתן יהוה אלהיך לפניך את הארץ עלה רשׁ כאשׁר דבר יהוה אלהי אבתיך לך אל תירא ואל תחת׃
Deuteronomy 1:22 ותקרבון אלי כלכם ותאמרו נשׁלחה אנשׁים לפנינו ויחפרו לנו את הארץ וישׁבו אתנו דבר את הדרך אשׁר נעלה בה ואת הערים אשׁר נבא אליהן׃
Deuteronomy 1:23 וייטב בעיני הדבר ואקח מכם שׁנים עשׂר אנשׁים אישׁ אחד לשׁבט׃
Deuteronomy 1:24 ויפנו ויעלו ההרה ויבאו עד נחל אשׁכל וירגלו אתה׃
Deuteronomy 1:25 ויקחו בידם מפרי הארץ ויורדו אלינו וישׁבו אתנו דבר ויאמרו טובה הארץ אשׁר יהוה אלהינו נתן׃
Deuteronomy 1:26 ולא אביתם לעלת ותמרו את פי יהוה אלהיכם׃
Deuteronomy 1:27 ותרגנו באהליכם ותאמרו בשׂנאת יהוה אתנו הוציאנו מארץ מצרים לתת אתנו ביד האמרי להשׁמידנו׃
Deuteronomy 1:28 אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשׁמים וגם בני ענקים ראינו שׁם׃
Deuteronomy 1:29 ואמר אלכם לא תערצון ולא תיראון מהם׃
Deuteronomy 1:30 יהוה אלהיכם ההלך לפניכם הוא ילחם לכם ככל אשׁר עשׂה אתכם במצרים לעיניכם׃
Deuteronomy 1:31 ובמדבר אשׁר ראית אשׁר נשׂאך יהוה אלהיך כאשׁר ישׂא אישׁ את בנו בכל הדרך אשׁר הלכתם עד באכם עד המקום הזה׃
Deuteronomy 1:32 ובדבר הזה אינכם מאמינם ביהוה אלהיכם׃
Deuteronomy 1:33 ההלך לפניכם בדרך לתור לכם מקום לחנתכם באשׁ לילה לראתכם בדרך אשׁר תלכו בה ובענן יומם׃
Deuteronomy 1:34 וישׁמע יהוה את קול דבריכם ויקצף וישׁבע לאמר׃
Deuteronomy 1:35 אם יראה אישׁ באנשׁים האלה הדור הרע הזה את הארץ הטובה אשׁר נשׁבעתי לתת לאבתיכם׃
Deuteronomy 1:36 זולתי כלב בן יפנה הוא יראנה ולו אתן את הארץ אשׁר דרך בה ולבניו יען אשׁר מלא אחרי יהוה׃
Deuteronomy 1:37 גם בי התאנף יהוה בגללכם לאמר גם אתה לא תבא שׁם׃
Deuteronomy 1:38 יהושׁע בן נון העמד לפניך הוא יבא שׁמה אתו חזק כי הוא ינחלנה את ישׂראל׃
Deuteronomy 1:39 וטפכם אשׁר אמרתם לבז יהיה ובניכם אשׁר לא ידעו היום טוב ורע המה יבאו שׁמה ולהם אתננה והם יירשׁוה׃
Deuteronomy 1:40 ואתם פנו לכם וסעו המדברה דרך ים סוף׃
Deuteronomy 1:41 ותענו ותאמרו אלי חטאנו ליהוה אנחנו נעלה ונלחמנו ככל אשׁר צונו יהוה אלהינו ותחגרו אישׁ את כלי מלחמתו ותהינו לעלת ההרה׃
Deuteronomy 1:42 ויאמר יהוה אלי אמר להם לא תעלו ולא תלחמו כי אינני בקרבכם ולא תנגפו לפני איביכם׃
Deuteronomy 1:43 ואדבר אליכם ולא שׁמעתם ותמרו את פי יהוה ותזדו ותעלו ההרה׃
Deuteronomy 1:44 ויצא האמרי הישׁב בהר ההוא לקראתכם וירדפו אתכם כאשׁר תעשׂינה הדברים ויכתו אתכם בשׂעיר עד חרמה׃
Deuteronomy 1:45 ותשׁבו ותבכו לפני יהוה ולא שׁמע יהוה בקלכם ולא האזין אליכם׃
Deuteronomy 1:46 ותשׁבו בקדשׁ ימים רבים כימים אשׁר ישׁבתם׃
Deuteronomy 2:1 ונפן ונסע המדברה דרך ים סוף כאשׁר דבר יהוה אלי ונסב את הר שׂעיר ימים רבים׃
Deuteronomy 2:2 ויאמר יהוה אלי לאמר׃
Deuteronomy 2:3 רב לכם סב את ההר הזה פנו לכם צפנה׃
Deuteronomy 2:4 ואת העם צו לאמר אתם עברים בגבול אחיכם בני עשׂו הישׁבים בשׂעיר וייראו מכם ונשׁמרתם מאד׃
Deuteronomy 2:5 אל תתגרו בם כי לא אתן לכם מארצם עד מדרך כף רגל כי ירשׁה לעשׂו נתתי את הר שׂעיר׃
Deuteronomy 2:6 אכל תשׁברו מאתם בכסף ואכלתם וגם מים תכרו מאתם בכסף ושׁתיתם׃
Deuteronomy 2:7 כי יהוה אלהיך ברכך בכל מעשׂה ידך ידע לכתך את המדבר הגדל הזה זה ארבעים שׁנה יהוה אלהיך עמך לא חסרת דבר׃
Deuteronomy 2:8 ונעבר מאת אחינו בני עשׂו הישׁבים בשׂעיר מדרך הערבה מאילת ומעצין גבר ונפן ונעבר דרך מדבר מואב׃
Deuteronomy 2:9 ויאמר יהוה אלי אל תצר את מואב ואל תתגר בם מלחמה כי לא אתן לך מארצו ירשׁה כי לבני לוט נתתי את ער ירשׁה׃
Deuteronomy 2:10 האמים לפנים ישׁבו בה עם גדול ורב ורם כענקים׃
Deuteronomy 2:11 רפאים יחשׁבו אף הם כענקים והמאבים יקראו להם אמים׃
Deuteronomy 2:12 ובשׂעיר ישׁבו החרים לפנים ובני עשׂו יירשׁום וישׁמידום מפניהם וישׁבו תחתם כאשׁר עשׂה ישׂראל לארץ ירשׁתו אשׁר נתן יהוה׃
Deuteronomy 2:13 עתה קמו ועברו לכם את נחל זרד ונעבר את נחל זרד׃
Deuteronomy 2:14 והימים אשׁר הלכנו מקדשׁ ברנע עד אשׁר עברנו את נחל זרד שׁלשׁים ושׁמנה שׁנה עד תם כל הדור אנשׁי המלחמה מקרב המחנה כאשׁר נשׁבע יהוה׃
Deuteronomy 2:15 וגם יד יהוה היתה בם להמם מקרב המחנה עד תמם׃
Deuteronomy 2:16 ויהי כאשׁר תמו כל אנשׁי המלחמה למות מקרב העם׃
Deuteronomy 2:17 וידבר יהוה אלי לאמר׃
Deuteronomy 2:18 אתה עבר היום את גבול מואב את ער׃
Deuteronomy 2:19 וקרבת מול בני עמון אל תצרם ואל תתגר בם כי לא אתן מארץ בני עמון לך ירשׁה כי לבני לוט נתתיה ירשׁה׃
Deuteronomy 2:20 ארץ רפאים תחשׁב אף הוא רפאים ישׁבו בה לפנים והעמנים יקראו להם זמזמים׃
Deuteronomy 2:21 עם גדול ורב ורם כענקים וישׁמידם יהוה מפניהם ויירשׁם וישׁבו תחתם׃
Deuteronomy 2:22 כאשׁר עשׂה לבני עשׂו הישׁבים בשׂעיר אשׁר השׁמיד את החרי מפניהם ויירשׁם וישׁבו תחתם עד היום הזה׃
Deuteronomy 2:23 והעוים הישׁבים בחצרים עד עזה כפתרים היצאים מכפתר השׁמידם וישׁבו תחתם׃
Deuteronomy 2:24 קומו סעו ועברו את נחל ארנן ראה נתתי בידך את סיחן מלך חשׁבון האמרי ואת ארצו החל רשׁ והתגר בו מלחמה׃
Deuteronomy 2:25 היום הזה אחל תת פחדך ויראתך על פני העמים תחת כל השׁמים אשׁר ישׁמעון שׁמעך ורגזו וחלו מפניך׃
Deuteronomy 2:26 ואשׁלח מלאכים ממדבר קדמות אל סיחון מלך חשׁבון דברי שׁלום לאמר׃
Deuteronomy 2:27 אעברה בארצך בדרך בדרך אלך לא אסור ימין ושׂמאול׃
Deuteronomy 2:28 אכל בכסף תשׁברני ואכלתי ומים בכסף תתן לי ושׁתיתי רק אעברה ברגלי׃
Deuteronomy 2:29 כאשׁר עשׂו לי בני עשׂו הישׁבים בשׂעיר והמואבים הישׁבים בער עד אשׁר אעבר את הירדן אל הארץ אשׁר יהוה אלהינו נתן׃
Deuteronomy 2:30 ולא אבה סיחן מלך חשׁבון העברנו בו כי הקשׁה יהוה אלהיך את רוחו ואמץ את לבבו למען תתו בידך כיום הזה׃
Deuteronomy 2:31 ויאמר יהוה אלי ראה החלתי תת לפניך את סיחן ואת ארצו החל רשׁ לרשׁת את ארצו׃
Deuteronomy 2:32 ויצא סיחן לקראתנו הוא וכל עמו למלחמה יהצה׃
Deuteronomy 2:33 ויתנהו יהוה אלהינו לפנינו ונך אתו ואת בנו ואת כל עמו׃
Deuteronomy 2:34 ונלכד את כל עריו בעת ההוא ונחרם את כל עיר מתם והנשׁים והטף לא השׁארנו שׂריד׃
Deuteronomy 2:35 רק הבהמה בזזנו לנו ושׁלל הערים אשׁר לכדנו׃
Deuteronomy 2:36 מערער אשׁר על שׂפת נחל ארנן והעיר אשׁר בנחל ועד הגלעד לא היתה קריה אשׁר שׂגבה ממנו את הכל נתן יהוה אלהינו לפנינו׃
Deuteronomy 2:37 רק אל ארץ בני עמון לא קרבת כל יד נחל יבק וערי ההר וכל אשׁר צוה יהוה אלהינו׃
Deuteronomy 3:1 ונפן ונעל דרך הבשׁן ויצא עוג מלך הבשׁן לקראתנו הוא וכל עמו למלחמה אדרעי׃
Deuteronomy 3:2 ויאמר יהוה אלי אל תירא אתו כי בידך נתתי אתו ואת כל עמו ואת ארצו ועשׂית לו כאשׁר עשׂית לסיחן מלך האמרי אשׁר יושׁב בחשׁבון׃
Deuteronomy 3:3 ויתן יהוה אלהינו בידנו גם את עוג מלך הבשׁן ואת כל עמו ונכהו עד בלתי השׁאיר לו שׂריד׃
Deuteronomy 3:4 ונלכד את כל עריו בעת ההוא לא היתה קריה אשׁר לא לקחנו מאתם שׁשׁים עיר כל חבל ארגב ממלכת עוג בבשׁן׃
Deuteronomy 3:5 כל אלה ערים בצרת חומה גבהה דלתים ובריח לבד מערי הפרזי הרבה מאד׃
Deuteronomy 3:6 ונחרם אותם כאשׁר עשׂינו לסיחן מלך חשׁבון החרם כל עיר מתם הנשׁים והטף׃
Deuteronomy 3:7 וכל הבהמה ושׁלל הערים בזונו׃
Deuteronomy 3:8 ונקח בעת ההוא את הארץ מיד שׁני מלכי האמרי אשׁר בעבר הירדן מנחל ארנן עד הר חרמון׃
Deuteronomy 3:9 צידנים יקראו לחרמון שׂרין והאמרי יקראו לו שׂניר׃
Deuteronomy 3:10 כל ערי המישׁר וכל הגלעד וכל הבשׁן עד סלכה ואדרעי ערי ממלכת עוג בבשׁן׃
Deuteronomy 3:11 כי רק עוג מלך הבשׁן נשׁאר מיתר הרפאים הנה ערשׂו ערשׂ ברזל הלה הוא ברבת בני עמון תשׁע אמות ארכה וארבע אמות רחבה באמת אישׁ׃
Deuteronomy 3:12 ואת הארץ הזאת ירשׁנו בעת ההוא מערער אשׁר על נחל ארנן וחצי הר הגלעד ועריו נתתי לראובני ולגדי׃
Deuteronomy 3:13 ויתר הגלעד וכל הבשׁן ממלכת עוג נתתי לחצי שׁבט המנשׁה כל חבל הארגב לכל הבשׁן ההוא יקרא ארץ רפאים׃
Deuteronomy 3:14 יאיר בן מנשׁה לקח את כל חבל ארגב עד גבול הגשׁורי והמעכתי ויקרא אתם על שׁמו את הבשׁן חות יאיר עד היום הזה׃
Deuteronomy 3:15 ולמכיר נתתי את הגלעד׃
Deuteronomy 3:16 ולראובני ולגדי נתתי מן הגלעד ועד נחל ארנן תוך הנחל וגבל ועד יבק הנחל גבול בני עמון׃
Deuteronomy 3:17 והערבה והירדן וגבל מכנרת ועד ים הערבה ים המלח תחת אשׁדת הפסגה מזרחה׃
Deuteronomy 3:18 ואצו אתכם בעת ההוא לאמר יהוה אלהיכם נתן לכם את הארץ הזאת לרשׁתה חלוצים תעברו לפני אחיכם בני ישׂראל כל בני חיל׃
Deuteronomy 3:19 רק נשׁיכם וטפכם ומקנכם ידעתי כי מקנה רב לכם ישׁבו בעריכם אשׁר נתתי׃
Deuteronomy 3:20 עד אשׁר יניח יהוה לאחיכם ככם וירשׁו גם הם את הארץ אשׁר יהוה אלהיכם נתן להם בעבר הירדן ושׁבתם אישׁ לירשׁתו אשׁר נתתי׃
Deuteronomy 3:21 ואת יהושׁוע צויתי בעת ההוא לאמר עיניך הראת את כל אשׁר עשׂה יהוה אלהיכם לשׁני המלכים האלה כן יעשׂה יהוה לכל הממלכות אשׁר אתה עבר שׁמה׃
Deuteronomy 3:22 לא תיראום כי יהוה אלהיכם הוא הנלחם׃
Deuteronomy 3:23 ואתחנן אל יהוה בעת ההוא לאמר׃
Deuteronomy 3:24 אדני יהוה אתה החלות להראות את עבדך את גדלך ואת ידך החזקה אשׁר מי אל בשׁמים ובארץ אשׁר יעשׂה כמעשׂיך וכגבורתך׃
Deuteronomy 3:25 אעברה נא ואראה את הארץ הטובה אשׁר בעבר הירדן ההר הטוב הזה והלבנן׃
Deuteronomy 3:26 ויתעבר יהוה בי למענכם ולא שׁמע אלי ויאמר יהוה אלי רב לך אל תוסף דבר אלי עוד בדבר הזה׃
Deuteronomy 3:27 עלה ראשׁ הפסגה ושׂא עיניך ימה וצפנה ותימנה ומזרחה וראה בעיניך כי לא תעבר את הירדן הזה׃
Deuteronomy 3:28 וצו את יהושׁע וחזקהו ואמצהו כי הוא יעבר לפני העם הזה והוא ינחיל אותם את הארץ אשׁר תראה׃
Deuteronomy 3:29 ונשׁב בגיא מול בית פעור׃
Deuteronomy 4:1 ועתה ישׂראל שׁמע אל החקים ואל המשׁפטים אשׁר אנכי מלמד אתכם לעשׂות למען תחיו ובאתם וירשׁתם את הארץ אשׁר יהוה אלהי אבתיכם נתן׃
Deuteronomy 4:2 לא תספו על הדבר אשׁר אנכי מצוה אתכם ולא תגרעו ממנו לשׁמר את מצות יהוה אלהיכם אשׁר אנכי מצוה אתכם׃
Deuteronomy 4:3 עיניכם הראות את אשׁר עשׂה יהוה בבעל פעור כי כל האישׁ אשׁר הלך אחרי בעל פעור השׁמידו יהוה אלהיך מקרבך׃
Deuteronomy 4:4 ואתם הדבקים ביהוה אלהיכם חיים כלכם היום׃
Deuteronomy 4:5 ראה למדתי אתכם חקים ומשׁפטים כאשׁר צוני יהוה אלהי לעשׂות כן בקרב הארץ אשׁר אתם באים שׁמה לרשׁתה׃
Deuteronomy 4:6 ושׁמרתם ועשׂיתם כי הוא חכמתכם ובינתכם לעיני העמים אשׁר ישׁמעון את כל החקים האלה ואמרו רק עם חכם ונבון הגוי הגדול הזה׃
Deuteronomy 4:7 כי מי גוי גדול אשׁר לו אלהים קרבים אליו כיהוה אלהינו בכל קראנו אליו׃
Deuteronomy 4:8 ומי גוי גדול אשׁר לו חקים ומשׁפטים צדיקם ככל התורה הזאת אשׁר אנכי נתן לפניכם היום׃
Deuteronomy 4:9 רק השׁמר לך ושׁמר נפשׁך מאד פן תשׁכח את הדברים אשׁר ראו עיניך ופן יסורו מלבבך כל ימי חייך והודעתם לבניך ולבני בניך׃
Deuteronomy 4:10 יום אשׁר עמדת לפני יהוה אלהיך בחרב באמר יהוה אלי הקהל לי את העם ואשׁמעם את דברי אשׁר ילמדון ליראה אתי כל הימים אשׁר הם חיים על האדמה ואת בניהם ילמדון׃
Deuteronomy 4:11 ותקרבון ותעמדון תחת ההר וההר בער באשׁ עד לב השׁמים חשׁך ענן וערפל׃
Deuteronomy 4:12 וידבר יהוה אליכם מתוך האשׁ קול דברים אתם שׁמעים ותמונה אינכם ראים זולתי קול׃
Deuteronomy 4:13 ויגד לכם את בריתו אשׁר צוה אתכם לעשׂות עשׂרת הדברים ויכתבם על שׁני לחות אבנים׃
Deuteronomy 4:14 ואתי צוה יהוה בעת ההוא ללמד אתכם חקים ומשׁפטים לעשׂתכם אתם בארץ אשׁר אתם עברים שׁמה לרשׁתה׃
Deuteronomy 4:15 ונשׁמרתם מאד לנפשׁתיכם כי לא ראיתם כל תמונה ביום דבר יהוה אליכם בחרב מתוך האשׁ׃
Deuteronomy 4:16 פן תשׁחתון ועשׂיתם לכם פסל תמונת כל סמל תבנית זכר או נקבה׃
Deuteronomy 4:17 תבנית כל בהמה אשׁר בארץ תבנית כל צפור כנף אשׁר תעוף בשׁמים׃
Deuteronomy 4:18 תבנית כל רמשׂ באדמה תבנית כל דגה אשׁר במים מתחת לארץ׃
Deuteronomy 4:19 ופן תשׂא עיניך השׁמימה וראית את השׁמשׁ ואת הירח ואת הכוכבים כל צבא השׁמים ונדחת והשׁתחוית להם ועבדתם אשׁר חלק יהוה אלהיך אתם לכל העמים תחת כל השׁמים׃
Deuteronomy 4:20 ואתכם לקח יהוה ויוצא אתכם מכור הברזל ממצרים להיות לו לעם נחלה כיום הזה׃
Deuteronomy 4:21 ויהוה התאנף בי על דבריכם וישׁבע לבלתי עברי את הירדן ולבלתי בא אל הארץ הטובה אשׁר יהוה אלהיך נתן לך נחלה׃
Deuteronomy 4:22 כי אנכי מת בארץ הזאת אינני עבר את הירדן ואתם עברים וירשׁתם את הארץ הטובה הזאת׃
Deuteronomy 4:23 השׁמרו לכם פן תשׁכחו את ברית יהוה אלהיכם אשׁר כרת עמכם ועשׂיתם לכם פסל תמונת כל אשׁר צוך יהוה אלהיך׃
Deuteronomy 4:24 כי יהוה אלהיך אשׁ אכלה הוא אל קנא׃
Deuteronomy 4:25 כי תוליד בנים ובני בנים ונושׁנתם בארץ והשׁחתם ועשׂיתם פסל תמונת כל ועשׂיתם הרע בעיני יהוה אלהיך להכעיסו׃
Deuteronomy 4:26 העידתי בכם היום את השׁמים ואת הארץ כי אבד תאבדון מהר מעל הארץ אשׁר אתם עברים את הירדן שׁמה לרשׁתה לא תאריכן ימים עליה כי השׁמד תשׁמדון׃
Deuteronomy 4:27 והפיץ יהוה אתכם בעמים ונשׁארתם מתי מספר בגוים אשׁר ינהג יהוה אתכם שׁמה׃
Deuteronomy 4:28 ועבדתם שׁם אלהים מעשׂה ידי אדם עץ ואבן אשׁר לא יראון ולא ישׁמעון ולא יאכלון ולא יריחן׃
Deuteronomy 4:29 ובקשׁתם משׁם את יהוה אלהיך ומצאת כי תדרשׁנו בכל לבבך ובכל נפשׁך׃
Deuteronomy 4:30 בצר לך ומצאוך כל הדברים האלה באחרית הימים ושׁבת עד יהוה אלהיך ושׁמעת בקלו׃
Deuteronomy 4:31 כי אל רחום יהוה אלהיך לא ירפך ולא ישׁחיתך ולא ישׁכח את ברית אבתיך אשׁר נשׁבע׃
Deuteronomy 4:32 כי שׁאל נא לימים ראשׁנים אשׁר היו לפניך למן היום אשׁר ברא אלהים אדם על הארץ ולמקצה השׁמים ועד קצה השׁמים הנהיה כדבר הגדול הזה או הנשׁמע כמהו׃
Deuteronomy 4:33 השׁמע עם קול אלהים מדבר מתוך האשׁ כאשׁר שׁמעת אתה ויחי׃
Deuteronomy 4:34 או הנסה אלהים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים ככל אשׁר עשׂה לכם יהוה אלהיכם במצרים לעיניך׃
Deuteronomy 4:35 אתה הראת לדעת כי יהוה הוא האלהים אין עוד מלבדו׃
Deuteronomy 4:36 מן השׁמים השׁמיעך את קלו ליסרך ועל הארץ הראך את אשׁו הגדולה ודבריו שׁמעת מתוך האשׁ׃
Deuteronomy 4:37 ותחת כי אהב את אבתיך ויבחר בזרעו אחריו ויוצאך בפניו בכחו הגדל ממצרים׃
Deuteronomy 4:38 להורישׁ גוים גדלים ועצמים ממך מפניך להביאך לתת לך את ארצם נחלה כיום הזה׃
Deuteronomy 4:39 וידעת היום והשׁבת אל לבבך כי יהוה הוא האלהים בשׁמים ממעל ועל הארץ מתחת אין עוד׃
Deuteronomy 4:40 ושׁמרת את חקיו ואת מצותיו אשׁר אנכי מצוך היום אשׁר ייטב לך ולבניך אחריך ולמען תאריך ימים על האדמה אשׁר יהוה אלהיך נתן לך כל הימים׃
Deuteronomy 4:41 אז יבדיל משׁה שׁלשׁ ערים בעבר הירדן מזרחה שׁמשׁ׃
Deuteronomy 4:42 לנס שׁמה רוצח אשׁר ירצח את רעהו בבלי דעת והוא לא שׂנא לו מתמל שׁלשׁם ונס אל אחת מן הערים האל וחי׃
Deuteronomy 4:43 את בצר במדבר בארץ המישׁר לראובני ואת ראמת בגלעד לגדי ואת גולן בבשׁן למנשׁי׃
Deuteronomy 4:44 וזאת התורה אשׁר שׂם משׁה לפני בני ישׂראל׃
Deuteronomy 4:45 אלה העדת והחקים והמשׁפטים אשׁר דבר משׁה אל בני ישׂראל בצאתם ממצרים׃
Deuteronomy 4:46 בעבר הירדן בגיא מול בית פעור בארץ סיחן מלך האמרי אשׁר יושׁב בחשׁבון אשׁר הכה משׁה ובני ישׂראל בצאתם ממצרים׃
Deuteronomy 4:47 ויירשׁו את ארצו ואת ארץ עוג מלך הבשׁן שׁני מלכי האמרי אשׁר בעבר הירדן מזרח שׁמשׁ׃
Deuteronomy 4:48 מערער אשׁר על שׂפת נחל ארנן ועד הר שׂיאן הוא חרמון׃
Deuteronomy 4:49 וכל הערבה עבר הירדן מזרחה ועד ים הערבה תחת אשׁדת הפסגה׃
Deuteronomy 5:1 ויקרא משׁה אל כל ישׂראל ויאמר אלהם שׁמע ישׂראל את החקים ואת המשׁפטים אשׁר אנכי דבר באזניכם היום ולמדתם אתם ושׁמרתם לעשׂתם׃
Deuteronomy 5:2 יהוה אלהינו כרת עמנו ברית בחרב׃
Deuteronomy 5:3 לא את אבתינו כרת יהוה את הברית הזאת כי אתנו אנחנו אלה פה היום כלנו חיים׃
Deuteronomy 5:4 פנים בפנים דבר יהוה עמכם בהר מתוך האשׁ׃
Deuteronomy 5:5 אנכי עמד בין יהוה וביניכם בעת ההוא להגיד לכם את דבר יהוה כי יראתם מפני האשׁ ולא עליתם בהר לאמר׃
Deuteronomy 5:6 אנכי יהוה אלהיך אשׁר הוצאתיך מארץ מצרים מבית עבדים׃
Deuteronomy 5:7 לא יהיה לך אלהים אחרים על פני׃
Deuteronomy 5:8 לא תעשׂה לך פסל כל תמונה אשׁר בשׁמים ממעל ואשׁר בארץ מתחת ואשׁר במים מתחת לארץ׃
Deuteronomy 5:9 לא תשׁתחוה להם ולא תעבדם כי אנכי יהוה אלהיך אל קנא פקד עון אבות על בנים ועל שׁלשׁים ועל רבעים לשׂנאי׃
Deuteronomy 5:10 ועשׂה חסד לאלפים לאהבי ולשׁמרי מצותו׃
Deuteronomy 5:11 לא תשׂא את שׁם יהוה אלהיך לשׁוא כי לא ינקה יהוה את אשׁר ישׂא את שׁמו לשׁוא׃
Deuteronomy 5:12 שׁמור את יום השׁבת לקדשׁו כאשׁר צוך יהוה אלהיך׃
Deuteronomy 5:13 שׁשׁת ימים תעבד ועשׂית כל מלאכתך׃
Deuteronomy 5:14 ויום השׁביעי שׁבת ליהוה אלהיך לא תעשׂה כל מלאכה אתה ובנך ובתך ועבדך ואמתך ושׁורך וחמרך וכל בהמתך וגרך אשׁר בשׁעריך למען ינוח עבדך ואמתך כמוך׃
Deuteronomy 5:15 וזכרת כי עבד היית בארץ מצרים ויצאך יהוה אלהיך משׁם ביד חזקה ובזרע נטויה על כן צוך יהוה אלהיך לעשׂות את יום השׁבת׃
Deuteronomy 5:16 כבד את אביך ואת אמך כאשׁר צוך יהוה אלהיך למען יאריכן ימיך ולמען ייטב לך על האדמה אשׁר יהוה אלהיך נתן׃
Deuteronomy 5:17 לא תרצח׃
Deuteronomy 5:18 ולא תנאף׃
Deuteronomy 5:19 ולא תגנב׃
Deuteronomy 5:20 ולא תענה ברעך עד שׁוא׃
Deuteronomy 5:21 ולא תחמד אשׁת רעך ולא תתאוה בית רעך שׂדהו ועבדו ואמתו שׁורו וחמרו וכל אשׁר לרעך׃
Deuteronomy 5:22 את הדברים האלה דבר יהוה אל כל קהלכם בהר מתוך האשׁ הענן והערפל קול גדול ולא יסף ויכתבם על שׁני לחת אבנים ויתנם אלי׃
Deuteronomy 5:23 ויהי כשׁמעכם את הקול מתוך החשׁך וההר בער באשׁ ותקרבון אלי כל ראשׁי שׁבטיכם וזקניכם׃
Deuteronomy 5:24 ותאמרו הן הראנו יהוה אלהינו את כבדו ואת גדלו ואת קלו שׁמענו מתוך האשׁ היום הזה ראינו כי ידבר אלהים את האדם וחי׃
Deuteronomy 5:25 ועתה למה נמות כי תאכלנו האשׁ הגדלה הזאת אם יספים אנחנו לשׁמע את קול יהוה אלהינו עוד ומתנו׃
Deuteronomy 5:26 כי מי כל בשׂר אשׁר שׁמע קול אלהים חיים מדבר מתוך האשׁ כמנו ויחי׃
Deuteronomy 5:27 קרב אתה ושׁמע את כל אשׁר יאמר יהוה אלהינו ואת תדבר אלינו את כל אשׁר ידבר יהוה אלהינו אליך ושׁמענו ועשׂינו׃
Deuteronomy 5:28 וישׁמע יהוה את קול דבריכם בדברכם אלי ויאמר יהוה אלי שׁמעתי את קול דברי העם הזה אשׁר דברו אליך היטיבו כל אשׁר דברו׃
Deuteronomy 5:29 מי יתן והיה לבבם זה להם ליראה אתי ולשׁמר את כל מצותי כל הימים למען ייטב להם ולבניהם לעלם׃
Deuteronomy 5:30 לך אמר להם שׁובו לכם לאהליכם׃
Deuteronomy 5:31 ואתה פה עמד עמדי ואדברה אליך את כל המצוה והחקים והמשׁפטים אשׁר תלמדם ועשׂו בארץ אשׁר אנכי נתן להם לרשׁתה׃
Deuteronomy 5:32 ושׁמרתם לעשׂות כאשׁר צוה יהוה אלהיכם אתכם לא תסרו ימין ושׂמאל׃
Deuteronomy 5:33 בכל הדרך אשׁר צוה יהוה אלהיכם אתכם תלכו למען תחיון וטוב לכם והארכתם ימים בארץ אשׁר תירשׁון׃
Deuteronomy 6:1 וזאת המצוה החקים והמשׁפטים אשׁר צוה יהוה אלהיכם ללמד אתכם לעשׂות בארץ אשׁר אתם עברים שׁמה לרשׁתה׃
Deuteronomy 6:2 למען תירא את יהוה אלהיך לשׁמר את כל חקתיו ומצותיו אשׁר אנכי מצוך אתה ובנך ובן בנך כל ימי חייך ולמען יארכן ימיך׃
Deuteronomy 6:3 ושׁמעת ישׂראל ושׁמרת לעשׂות אשׁר ייטב לך ואשׁר תרבון מאד כאשׁר דבר יהוה אלהי אבתיך לך ארץ זבת חלב ודבשׁ׃
Deuteronomy 6:4 שׁמע ישׂראל יהוה אלהינו יהוה אחד׃
Deuteronomy 6:5 ואהבת את יהוה אלהיך בכל לבבך ובכל נפשׁך ובכל מאדך׃
Deuteronomy 6:6 והיו הדברים האלה אשׁר אנכי מצוך היום על לבבך׃
Deuteronomy 6:7 ושׁננתם לבניך ודברת בם בשׁבתך בביתך ובלכתך בדרך ובשׁכבך ובקומך׃
Deuteronomy 6:8 וקשׁרתם לאות על ידך והיו לטטפת בין עיניך׃
Deuteronomy 6:9 וכתבתם על מזזות ביתך ובשׁעריך׃
Deuteronomy 6:10 והיה כי יביאך יהוה אלהיך אל הארץ אשׁר נשׁבע לאבתיך לאברהם ליצחק וליעקב לתת לך ערים גדלת וטבת אשׁר לא בנית׃
Deuteronomy 6:11 ובתים מלאים כל טוב אשׁר לא מלאת וברת חצובים אשׁר לא חצבת כרמים וזיתים אשׁר לא נטעת ואכלת ושׂבעת׃
Deuteronomy 6:12 השׁמר לך פן תשׁכח את יהוה אשׁר הוציאך מארץ מצרים מבית עבדים׃
Deuteronomy 6:13 את יהוה אלהיך תירא ואתו תעבד ובשׁמו תשׁבע׃
Deuteronomy 6:14 לא תלכון אחרי אלהים אחרים מאלהי העמים אשׁר סביבותיכם׃
Deuteronomy 6:15 כי אל קנא יהוה אלהיך בקרבך פן יחרה אף יהוה אלהיך בך והשׁמידך מעל פני האדמה׃
Deuteronomy 6:16 לא תנסו את יהוה אלהיכם כאשׁר נסיתם במסה׃
Deuteronomy 6:17 שׁמור תשׁמרון את מצות יהוה אלהיכם ועדתיו וחקיו אשׁר צוך׃
Deuteronomy 6:18 ועשׂית הישׁר והטוב בעיני יהוה למען ייטב לך ובאת וירשׁת את הארץ הטבה אשׁר נשׁבע יהוה לאבתיך׃
Deuteronomy 6:19 להדף את כל איביך מפניך כאשׁר דבר יהוה׃
Deuteronomy 6:20 כי ישׁאלך בנך מחר לאמר מה העדת והחקים והמשׁפטים אשׁר צוה יהוה אלהינו אתכם׃
Deuteronomy 6:21 ואמרת לבנך עבדים היינו לפרעה במצרים ויציאנו יהוה ממצרים ביד חזקה׃
Deuteronomy 6:22 ויתן יהוה אותת ומפתים גדלים ורעים במצרים בפרעה ובכל ביתו לעינינו׃
Deuteronomy 6:23 ואותנו הוציא משׁם למען הביא אתנו לתת לנו את הארץ אשׁר נשׁבע לאבתינו׃
Deuteronomy 6:24 ויצונו יהוה לעשׂות את כל החקים האלה ליראה את יהוה אלהינו לטוב לנו כל הימים לחיתנו כהיום הזה׃
Deuteronomy 6:25 וצדקה תהיה לנו כי נשׁמר לעשׂות את כל המצוה הזאת לפני יהוה אלהינו כאשׁר צונו׃
Deuteronomy 7:1 כי יביאך יהוה אלהיך אל הארץ אשׁר אתה בא שׁמה לרשׁתה ונשׁל גוים רבים מפניך החתי והגרגשׁי והאמרי והכנעני והפרזי והחוי והיבוסי שׁבעה גוים רבים ועצומים ממך׃
Deuteronomy 7:2 ונתנם יהוה אלהיך לפניך והכיתם החרם תחרים אתם לא תכרת להם ברית ולא תחנם׃
Deuteronomy 7:3 ולא תתחתן בם בתך לא תתן לבנו ובתו לא תקח לבנך׃
Deuteronomy 7:4 כי יסיר את בנך מאחרי ועבדו אלהים אחרים וחרה אף יהוה בכם והשׁמידך מהר׃
Deuteronomy 7:5 כי אם כה תעשׂו להם מזבחתיהם תתצו ומצבתם תשׁברו ואשׁירהם תגדעון ופסיליהם תשׂרפון באשׁ׃
Deuteronomy 7:6 כי עם קדושׁ אתה ליהוה אלהיך בך בחר יהוה אלהיך להיות לו לעם סגלה מכל העמים אשׁר על פני האדמה׃
Deuteronomy 7:7 לא מרבכם מכל העמים חשׁק יהוה בכם ויבחר בכם כי אתם המעט מכל העמים׃
Deuteronomy 7:8 כי מאהבת יהוה אתכם ומשׁמרו את השׁבעה אשׁר נשׁבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך מצרים׃
Deuteronomy 7:9 וידעת כי יהוה אלהיך הוא האלהים האל הנאמן שׁמר הברית והחסד לאהביו ולשׁמרי מצותו לאלף דור׃
Deuteronomy 7:10 ומשׁלם לשׂנאיו אל פניו להאבידו לא יאחר לשׂנאו אל פניו ישׁלם׃
Deuteronomy 7:11 ושׁמרת את המצוה ואת החקים ואת המשׁפטים אשׁר אנכי מצוך היום לעשׂותם׃
Deuteronomy 7:12 והיה עקב תשׁמעון את המשׁפטים האלה ושׁמרתם ועשׂיתם אתם ושׁמר יהוה אלהיך לך את הברית ואת החסד אשׁר נשׁבע לאבתיך׃
Deuteronomy 7:13 ואהבך וברכך והרבך וברך פרי בטנך ופרי אדמתך דגנך ותירשׁך ויצהרך שׁגר אלפיך ועשׁתרת צאנך על האדמה אשׁר נשׁבע לאבתיך לתת׃
Deuteronomy 7:14 ברוך תהיה מכל העמים לא יהיה בך עקר ועקרה ובבהמתך׃
Deuteronomy 7:15 והסיר יהוה ממך כל חלי וכל מדוי מצרים הרעים אשׁר ידעת לא ישׂימם בך ונתנם בכל שׂנאיך׃
Deuteronomy 7:16 ואכלת את כל העמים אשׁר יהוה אלהיך נתן לך לא תחוס עינך עליהם ולא תעבד את אלהיהם כי מוקשׁ הוא׃
Deuteronomy 7:17 כי תאמר בלבבך רבים הגוים האלה ממני איכה אוכל להורישׁם׃
Deuteronomy 7:18 לא תירא מהם זכר תזכר את אשׁר עשׂה יהוה אלהיך לפרעה ולכל מצרים׃
Deuteronomy 7:19 המסת הגדלת אשׁר ראו עיניך והאתת והמפתים והיד החזקה והזרע הנטויה אשׁר הוצאך יהוה אלהיך כן יעשׂה יהוה אלהיך לכל העמים אשׁר אתה ירא מפניהם׃
Deuteronomy 7:20 וגם את הצרעה ישׁלח יהוה אלהיך בם עד אבד הנשׁארים והנסתרים מפניך׃
Deuteronomy 7:21 לא תערץ מפניהם כי יהוה אלהיך בקרבך אל גדול ונורא׃
Deuteronomy 7:22 ונשׁל יהוה אלהיך את הגוים האל מפניך מעט מעט לא תוכל כלתם מהר פן תרבה עליך חית השׂדה׃
Deuteronomy 7:23 ונתנם יהוה אלהיך לפניך והמם מהומה גדלה עד השׁמדם׃
Deuteronomy 7:24 ונתן מלכיהם בידך והאבדת את שׁמם מתחת השׁמים לא יתיצב אישׁ בפניך עד השׁמדך אתם׃
Deuteronomy 7:25 פסילי אלהיהם תשׂרפון באשׁ לא תחמד כסף וזהב עליהם ולקחת לך פן תוקשׁ בו כי תועבת יהוה אלהיך הוא׃
Deuteronomy 7:26 ולא תביא תועבה אל ביתך והיית חרם כמהו שׁקץ תשׁקצנו ותעב תתעבנו כי חרם הוא׃
Deuteronomy 8:1 כל המצוה אשׁר אנכי מצוך היום תשׁמרון לעשׂות למען תחיון ורביתם ובאתם וירשׁתם את הארץ אשׁר נשׁבע יהוה לאבתיכם׃
Deuteronomy 8:2 וזכרת את כל הדרך אשׁר הוליכך יהוה אלהיך זה ארבעים שׁנה במדבר למען ענתך לנסתך לדעת את אשׁר בלבבך התשׁמר מצותו אם לא׃
Deuteronomy 8:3 ויענך וירעבך ויאכלך את המן אשׁר לא ידעת ולא ידעון אבתיך למען הודיעך כי לא על הלחם לבדו יחיה האדם כי על כל מוצא פי יהוה יחיה האדם׃
Deuteronomy 8:4 שׂמלתך לא בלתה מעליך ורגלך לא בצקה זה ארבעים שׁנה׃
Deuteronomy 8:5 וידעת עם לבבך כי כאשׁר ייסר אישׁ את בנו יהוה אלהיך מיסרך׃
Deuteronomy 8:6 ושׁמרת את מצות יהוה אלהיך ללכת בדרכיו וליראה אתו׃
Deuteronomy 8:7 כי יהוה אלהיך מביאך אל ארץ טובה ארץ נחלי מים עינת ותהמת יצאים בבקעה ובהר׃
Deuteronomy 8:8 ארץ חטה ושׂערה וגפן ותאנה ורמון ארץ זית שׁמן ודבשׁ׃
Deuteronomy 8:9 ארץ אשׁר לא במסכנת תאכל בה לחם לא תחסר כל בה ארץ אשׁר אבניה ברזל ומהרריה תחצב נחשׁת׃
Deuteronomy 8:10 ואכלת ושׂבעת וברכת את יהוה אלהיך על הארץ הטבה אשׁר נתן׃
Deuteronomy 8:11 השׁמר לך פן תשׁכח את יהוה אלהיך לבלתי שׁמר מצותיו ומשׁפטיו וחקתיו אשׁר אנכי מצוך היום׃
Deuteronomy 8:12 פן תאכל ושׂבעת ובתים טבים תבנה וישׁבת׃
Deuteronomy 8:13 ובקרך וצאנך ירבין וכסף וזהב ירבה לך וכל אשׁר לך ירבה׃
Deuteronomy 8:14 ורם לבבך ושׁכחת את יהוה אלהיך המוציאך מארץ מצרים מבית עבדים׃
Deuteronomy 8:15 המוליכך במדבר הגדל והנורא נחשׁ שׂרף ועקרב וצמאון אשׁר אין מים המוציא לך מים מצור החלמישׁ׃
Deuteronomy 8:16 המאכלך מן במדבר אשׁר לא ידעון אבתיך למען ענתך ולמען נסתך להיטבך באחריתך׃
Deuteronomy 8:17 ואמרת בלבבך כחי ועצם ידי עשׂה לי את החיל הזה׃
Deuteronomy 8:18 וזכרת את יהוה אלהיך כי הוא הנתן לך כח לעשׂות חיל למען הקים את בריתו אשׁר נשׁבע לאבתיך כיום הזה׃
Deuteronomy 8:19 והיה אם שׁכח תשׁכח את יהוה אלהיך והלכת אחרי אלהים אחרים ועבדתם והשׁתחוית להם העדתי בכם היום כי אבד תאבדון׃
Deuteronomy 8:20 כגוים אשׁר יהוה מאביד מפניכם כן תאבדון עקב לא תשׁמעון בקול יהוה אלהיכם׃
Deuteronomy 9:1 שׁמע ישׂראל אתה עבר היום את הירדן לבא לרשׁת גוים גדלים ועצמים ממך ערים גדלת ובצרת בשׁמים׃
Deuteronomy 9:2 עם גדול ורם בני ענקים אשׁר אתה ידעת ואתה שׁמעת מי יתיצב לפני בני ענק׃
Deuteronomy 9:3 וידעת היום כי יהוה אלהיך הוא העבר לפניך אשׁ אכלה הוא ישׁמידם והוא יכניעם לפניך והורשׁתם והאבדתם מהר כאשׁר דבר יהוה׃
Deuteronomy 9:4 אל תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשׁת את הארץ הזאת וברשׁעת הגוים האלה יהוה מורישׁם מפניך׃
Deuteronomy 9:5 לא בצדקתך ובישׁר לבבך אתה בא לרשׁת את ארצם כי ברשׁעת הגוים האלה יהוה אלהיך מורישׁם מפניך ולמען הקים את הדבר אשׁר נשׁבע יהוה לאבתיך לאברהם ליצחק וליעקב׃
Deuteronomy 9:6 וידעת כי לא בצדקתך יהוה אלהיך נתן לך את הארץ הטובה הזאת לרשׁתה כי עם קשׁה ערף אתה׃
Deuteronomy 9:7 זכר אל תשׁכח את אשׁר הקצפת את יהוה אלהיך במדבר למן היום אשׁר יצאת מארץ מצרים עד באכם עד המקום הזה ממרים הייתם עם יהוה׃
Deuteronomy 9:8 ובחרב הקצפתם את יהוה ויתאנף יהוה בכם להשׁמיד אתכם׃
Deuteronomy 9:9 בעלתי ההרה לקחת לוחת האבנים לוחת הברית אשׁר כרת יהוה עמכם ואשׁב בהר ארבעים יום וארבעים לילה לחם לא אכלתי ומים לא שׁתיתי׃
Deuteronomy 9:10 ויתן יהוה אלי את שׁני לוחת האבנים כתבים באצבע אלהים ועליהם ככל הדברים אשׁר דבר יהוה עמכם בהר מתוך האשׁ ביום הקהל׃
Deuteronomy 9:11 ויהי מקץ ארבעים יום וארבעים לילה נתן יהוה אלי את שׁני לחת האבנים לחות הברית׃
Deuteronomy 9:12 ויאמר יהוה אלי קום רד מהר מזה כי שׁחת עמך אשׁר הוצאת ממצרים סרו מהר מן הדרך אשׁר צויתם עשׂו להם מסכה׃
Deuteronomy 9:13 ויאמר יהוה אלי לאמר ראיתי את העם הזה והנה עם קשׁה ערף הוא׃
Deuteronomy 9:14 הרף ממני ואשׁמידם ואמחה את שׁמם מתחת השׁמים ואעשׂה אותך לגוי עצום ורב ממנו׃
Deuteronomy 9:15 ואפן וארד מן ההר וההר בער באשׁ ושׁני לוחת הברית על שׁתי ידי׃
Deuteronomy 9:16 וארא והנה חטאתם ליהוה אלהיכם עשׂיתם לכם עגל מסכה סרתם מהר מן הדרך אשׁר צוה יהוה אתכם׃
Deuteronomy 9:17 ואתפשׂ בשׁני הלחת ואשׁלכם מעל שׁתי ידי ואשׁברם לעיניכם׃
Deuteronomy 9:18 ואתנפל לפני יהוה כראשׁנה ארבעים יום וארבעים לילה לחם לא אכלתי ומים לא שׁתיתי על כל חטאתכם אשׁר חטאתם לעשׂות הרע בעיני יהוה להכעיסו׃
Deuteronomy 9:19 כי יגרתי מפני האף והחמה אשׁר קצף יהוה עליכם להשׁמיד אתכם וישׁמע יהוה אלי גם בפעם ההוא׃
Deuteronomy 9:20 ובאהרן התאנף יהוה מאד להשׁמידו ואתפלל גם בעד אהרן בעת ההוא׃
Deuteronomy 9:21 ואת חטאתכם אשׁר עשׂיתם את העגל לקחתי ואשׂרף אתו באשׁ ואכת אתו טחון היטב עד אשׁר דק לעפר ואשׁלך את עפרו אל הנחל הירד מן ההר׃
Deuteronomy 9:22 ובתבערה ובמסה ובקברת התאוה מקצפים הייתם את יהוה׃
Deuteronomy 9:23 ובשׁלח יהוה אתכם מקדשׁ ברנע לאמר עלו ורשׁו את הארץ אשׁר נתתי לכם ותמרו את פי יהוה אלהיכם ולא האמנתם לו ולא שׁמעתם בקלו׃
Deuteronomy 9:24 ממרים הייתם עם יהוה מיום דעתי אתכם׃
Deuteronomy 9:25 ואתנפל לפני יהוה את ארבעים היום ואת ארבעים הלילה אשׁר התנפלתי כי אמר יהוה להשׁמיד אתכם׃
Deuteronomy 9:26 ואתפלל אל יהוה ואמר אדני יהוה אל תשׁחת עמך ונחלתך אשׁר פדית בגדלך אשׁר הוצאת ממצרים ביד חזקה׃
Deuteronomy 9:27 זכר לעבדיך לאברהם ליצחק וליעקב אל תפן אל קשׁי העם הזה ואל רשׁעו ואל חטאתו׃
Deuteronomy 9:28 פן יאמרו הארץ אשׁר הוצאתנו משׁם מבלי יכלת יהוה להביאם אל הארץ אשׁר דבר להם ומשׂנאתו אותם הוציאם להמתם במדבר׃
Deuteronomy 9:29 והם עמך ונחלתך אשׁר הוצאת בכחך הגדל ובזרעך הנטויה׃
Deuteronomy 10:1 בעת ההוא אמר יהוה אלי פסל לך שׁני לוחת אבנים כראשׁנים ועלה אלי ההרה ועשׂית לך ארון עץ׃
Deuteronomy 10:2 ואכתב על הלחת את הדברים אשׁר היו על הלחת הראשׁנים אשׁר שׁברת ושׂמתם בארון׃
Deuteronomy 10:3 ואעשׂ ארון עצי שׁטים ואפסל שׁני לחת אבנים כראשׁנים ואעל ההרה ושׁני הלחת בידי׃
Deuteronomy 10:4 ויכתב על הלחת כמכתב הראשׁון את עשׂרת הדברים אשׁר דבר יהוה אליכם בהר מתוך האשׁ ביום הקהל ויתנם יהוה אלי׃
Deuteronomy 10:5 ואפן וארד מן ההר ואשׂם את הלחת בארון אשׁר עשׂיתי ויהיו שׁם כאשׁר צוני יהוה׃
Deuteronomy 10:6 ובני ישׂראל נסעו מבארת בני יעקן מוסרה שׁם מת אהרן ויקבר שׁם ויכהן אלעזר בנו תחתיו׃
Deuteronomy 10:7 משׁם נסעו הגדגדה ומן הגדגדה יטבתה ארץ נחלי מים׃
Deuteronomy 10:8 בעת ההוא הבדיל יהוה את שׁבט הלוי לשׂאת את ארון ברית יהוה לעמד לפני יהוה לשׁרתו ולברך בשׁמו עד היום הזה׃
Deuteronomy 10:9 על כן לא היה ללוי חלק ונחלה עם אחיו יהוה הוא נחלתו כאשׁר דבר יהוה אלהיך׃
Deuteronomy 10:10 ואנכי עמדתי בהר כימים הראשׁנים ארבעים יום וארבעים לילה וישׁמע יהוה אלי גם בפעם ההוא לא אבה יהוה השׁחיתך׃
Deuteronomy 10:11 ויאמר יהוה אלי קום לך למסע לפני העם ויבאו ויירשׁו את הארץ אשׁר נשׁבעתי לאבתם לתת׃
Deuteronomy 10:12 ועתה ישׂראל מה יהוה אלהיך שׁאל מעמך כי אם ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל לבבך ובכל נפשׁך׃
Deuteronomy 10:13 לשׁמר את מצות יהוה ואת חקתיו אשׁר אנכי מצוך היום לטוב׃
Deuteronomy 10:14 הן ליהוה אלהיך השׁמים ושׁמי השׁמים הארץ וכל אשׁר׃
Deuteronomy 10:15 רק באבתיך חשׁק יהוה לאהבה אותם ויבחר בזרעם אחריהם בכם מכל העמים כיום הזה׃
Deuteronomy 10:16 ומלתם את ערלת לבבכם וערפכם לא תקשׁו עוד׃
Deuteronomy 10:17 כי יהוה אלהיכם הוא אלהי האלהים ואדני האדנים האל הגדל הגבר והנורא אשׁר לא ישׂא פנים ולא יקח שׁחד׃
Deuteronomy 10:18 עשׂה משׁפט יתום ואלמנה ואהב גר לתת לו לחם ושׂמלה׃
Deuteronomy 10:19 ואהבתם את הגר כי גרים הייתם בארץ מצרים׃
Deuteronomy 10:20 את יהוה אלהיך תירא אתו תעבד ובו תדבק ובשׁמו תשׁבע׃
Deuteronomy 10:21 הוא תהלתך והוא אלהיך אשׁר עשׂה אתך את הגדלת ואת הנוראת האלה אשׁר ראו עיניך׃
Deuteronomy 10:22 בשׁבעים נפשׁ ירדו אבתיך מצרימה ועתה שׂמך יהוה אלהיך ככוכבי השׁמים לרב׃
Deuteronomy 11:1 ואהבת את יהוה אלהיך ושׁמרת משׁמרתו וחקתיו ומשׁפטיו ומצותיו כל הימים׃
Deuteronomy 11:2 וידעתם היום כי לא את בניכם אשׁר לא ידעו ואשׁר לא ראו את מוסר יהוה אלהיכם את גדלו את ידו החזקה וזרעו הנטויה׃
Deuteronomy 11:3 ואת אתתיו ואת מעשׂיו אשׁר עשׂה בתוך מצרים לפרעה מלך מצרים ולכל ארצו׃
Deuteronomy 11:4 ואשׁר עשׂה לחיל מצרים לסוסיו ולרכבו אשׁר הציף את מי ים סוף על פניהם ברדפם אחריכם ויאבדם יהוה עד היום הזה׃
Deuteronomy 11:5 ואשׁר עשׂה לכם במדבר עד באכם עד המקום הזה׃
Deuteronomy 11:6 ואשׁר עשׂה לדתן ולאבירם בני אליאב בן ראובן אשׁר פצתה הארץ את פיה ותבלעם ואת בתיהם ואת אהליהם ואת כל היקום אשׁר ברגליהם בקרב כל ישׂראל׃
Deuteronomy 11:7 כי עיניכם הראת את כל מעשׂה יהוה הגדל אשׁר עשׂה׃
Deuteronomy 11:8 ושׁמרתם את כל המצוה אשׁר אנכי מצוך היום למען תחזקו ובאתם וירשׁתם את הארץ אשׁר אתם עברים שׁמה לרשׁתה׃
Deuteronomy 11:9 ולמען תאריכו ימים על האדמה אשׁר נשׁבע יהוה לאבתיכם לתת להם ולזרעם ארץ זבת חלב ודבשׁ׃
Deuteronomy 11:10 כי הארץ אשׁר אתה בא שׁמה לרשׁתה לא כארץ מצרים הוא אשׁר יצאתם משׁם אשׁר תזרע את זרעך והשׁקית ברגלך כגן הירק׃
Deuteronomy 11:11 והארץ אשׁר אתם עברים שׁמה לרשׁתה ארץ הרים ובקעת למטר השׁמים תשׁתה מים׃
Deuteronomy 11:12 ארץ אשׁר יהוה אלהיך דרשׁ אתה תמיד עיני יהוה אלהיך בה מרשׁית השׁנה ועד אחרית שׁנה׃
Deuteronomy 11:13 והיה אם שׁמע תשׁמעו אל מצותי אשׁר אנכי מצוה אתכם היום לאהבה את יהוה אלהיכם ולעבדו בכל לבבכם ובכל נפשׁכם׃
Deuteronomy 11:14 ונתתי מטר ארצכם בעתו יורה ומלקושׁ ואספת דגנך ותירשׁך ויצהרך׃
Deuteronomy 11:15 ונתתי עשׂב בשׂדך לבהמתך ואכלת ושׂבעת׃
Deuteronomy 11:16 השׁמרו לכם פן יפתה לבבכם וסרתם ועבדתם אלהים אחרים והשׁתחויתם׃
Deuteronomy 11:17 וחרה אף יהוה בכם ועצר את השׁמים ולא יהיה מטר והאדמה לא תתן את יבולה ואבדתם מהרה מעל הארץ הטבה אשׁר יהוה נתן׃
Deuteronomy 11:18 ושׂמתם את דברי אלה על לבבכם ועל נפשׁכם וקשׁרתם אתם לאות על ידכם והיו לטוטפת בין עיניכם׃
Deuteronomy 11:19 ולמדתם אתם את בניכם לדבר בם בשׁבתך בביתך ובלכתך בדרך ובשׁכבך ובקומך׃
Deuteronomy 11:20 וכתבתם על מזוזות ביתך ובשׁעריך׃
Deuteronomy 11:21 למען ירבו ימיכם וימי בניכם על האדמה אשׁר נשׁבע יהוה לאבתיכם לתת להם כימי השׁמים על הארץ׃
Deuteronomy 11:22 כי אם שׁמר תשׁמרון את כל המצוה הזאת אשׁר אנכי מצוה אתכם לעשׂתה לאהבה את יהוה אלהיכם ללכת בכל דרכיו ולדבקה׃
Deuteronomy 11:23 והורישׁ יהוה את כל הגוים האלה מלפניכם וירשׁתם גוים גדלים ועצמים מכם׃
Deuteronomy 11:24 כל המקום אשׁר תדרך כף רגלכם בו לכם יהיה מן המדבר והלבנון מן הנהר נהר פרת ועד הים האחרון יהיה גבלכם׃
Deuteronomy 11:25 לא יתיצב אישׁ בפניכם פחדכם ומוראכם יתן יהוה אלהיכם על פני כל הארץ אשׁר תדרכו בה כאשׁר דבר׃
Deuteronomy 11:26 ראה אנכי נתן לפניכם היום ברכה וקללה׃
Deuteronomy 11:27 את הברכה אשׁר תשׁמעו אל מצות יהוה אלהיכם אשׁר אנכי מצוה אתכם היום׃
Deuteronomy 11:28 והקללה אם לא תשׁמעו אל מצות יהוה אלהיכם וסרתם מן הדרך אשׁר אנכי מצוה אתכם היום ללכת אחרי אלהים אחרים אשׁר לא ידעתם׃
Deuteronomy 11:29 והיה כי יביאך יהוה אלהיך אל הארץ אשׁר אתה בא שׁמה לרשׁתה ונתתה את הברכה על הר גרזים ואת הקללה על הר עיבל׃
Deuteronomy 11:30 הלא המה בעבר הירדן אחרי דרך מבוא השׁמשׁ בארץ הכנעני הישׁב בערבה מול הגלגל אצל אלוני מרה׃
Deuteronomy 11:31 כי אתם עברים את הירדן לבא לרשׁת את הארץ אשׁר יהוה אלהיכם נתן לכם וירשׁתם אתה וישׁבתם׃
Deuteronomy 11:32 ושׁמרתם לעשׂות את כל החקים ואת המשׁפטים אשׁר אנכי נתן לפניכם היום׃
Deuteronomy 12:1 אלה החקים והמשׁפטים אשׁר תשׁמרון לעשׂות בארץ אשׁר נתן יהוה אלהי אבתיך לך לרשׁתה כל הימים אשׁר אתם חיים על האדמה׃
Deuteronomy 12:2 אבד תאבדון את כל המקמות אשׁר עבדו שׁם הגוים אשׁר אתם ירשׁים אתם את אלהיהם על ההרים הרמים ועל הגבעות ותחת כל עץ רענן׃
Deuteronomy 12:3 ונתצתם את מזבחתם ושׁברתם את מצבתם ואשׁריהם תשׂרפון באשׁ ופסילי אלהיהם תגדעון ואבדתם את שׁמם מן המקום ההוא׃
Deuteronomy 12:4 לא תעשׂון כן ליהוה אלהיכם׃
Deuteronomy 12:5 כי אם אל המקום אשׁר יבחר יהוה אלהיכם מכל שׁבטיכם לשׂום את שׁמו שׁם לשׁכנו תדרשׁו ובאת שׁמה׃
Deuteronomy 12:6 והבאתם שׁמה עלתיכם וזבחיכם ואת מעשׂרתיכם ואת תרומת ידכם ונדריכם ונדבתיכם ובכרת בקרכם וצאנכם׃
Deuteronomy 12:7 ואכלתם שׁם לפני יהוה אלהיכם ושׂמחתם בכל משׁלח ידכם אתם ובתיכם אשׁר ברכך יהוה אלהיך׃
Deuteronomy 12:8 לא תעשׂון ככל אשׁר אנחנו עשׂים פה היום אישׁ כל הישׁר בעיניו׃
Deuteronomy 12:9 כי לא באתם עד עתה אל המנוחה ואל הנחלה אשׁר יהוה אלהיך נתן׃
Deuteronomy 12:10 ועברתם את הירדן וישׁבתם בארץ אשׁר יהוה אלהיכם מנחיל אתכם והניח לכם מכל איביכם מסביב וישׁבתם בטח׃
Deuteronomy 12:11 והיה המקום אשׁר יבחר יהוה אלהיכם בו לשׁכן שׁמו שׁם שׁמה תביאו את כל אשׁר אנכי מצוה אתכם עולתיכם וזבחיכם מעשׂרתיכם ותרמת ידכם וכל מבחר נדריכם אשׁר תדרו ליהוה׃
Deuteronomy 12:12 ושׂמחתם לפני יהוה אלהיכם אתם ובניכם ובנתיכם ועבדיכם ואמהתיכם והלוי אשׁר בשׁעריכם כי אין לו חלק ונחלה אתכם׃
Deuteronomy 12:13 השׁמר לך פן תעלה עלתיך בכל מקום אשׁר תראה׃
Deuteronomy 12:14 כי אם במקום אשׁר יבחר יהוה באחד שׁבטיך שׁם תעלה עלתיך ושׁם תעשׂה כל אשׁר אנכי מצוך׃
Deuteronomy 12:15 רק בכל אות נפשׁך תזבח ואכלת בשׂר כברכת יהוה אלהיך אשׁר נתן לך בכל שׁעריך הטמא והטהור יאכלנו כצבי וכאיל׃
Deuteronomy 12:16 רק הדם לא תאכלו על הארץ תשׁפכנו כמים׃
Deuteronomy 12:17 לא תוכל לאכל בשׁעריך מעשׂר דגנך ותירשׁך ויצהרך ובכרת בקרך וצאנך וכל נדריך אשׁר תדר ונדבתיך ותרומת ידך׃
Deuteronomy 12:18 כי אם לפני יהוה אלהיך תאכלנו במקום אשׁר יבחר יהוה אלהיך בו אתה ובנך ובתך ועבדך ואמתך והלוי אשׁר בשׁעריך ושׂמחת לפני יהוה אלהיך בכל משׁלח ידך׃
Deuteronomy 12:19 השׁמר לך פן תעזב את הלוי כל ימיך על אדמתך׃
Deuteronomy 12:20 כי ירחיב יהוה אלהיך את גבלך כאשׁר דבר לך ואמרת אכלה בשׂר כי תאוה נפשׁך לאכל בשׂר בכל אות נפשׁך תאכל בשׂר׃
Deuteronomy 12:21 כי ירחק ממך המקום אשׁר יבחר יהוה אלהיך לשׂום שׁמו שׁם וזבחת מבקרך ומצאנך אשׁר נתן יהוה לך כאשׁר צויתך ואכלת בשׁעריך בכל אות נפשׁך׃
Deuteronomy 12:22 אך כאשׁר יאכל את הצבי ואת האיל כן תאכלנו הטמא והטהור יחדו יאכלנו׃
Deuteronomy 12:23 רק חזק לבלתי אכל הדם כי הדם הוא הנפשׁ ולא תאכל הנפשׁ עם הבשׂר׃
Deuteronomy 12:24 לא תאכלנו על הארץ תשׁפכנו כמים׃
Deuteronomy 12:25 לא תאכלנו למען ייטב לך ולבניך אחריך כי תעשׂה הישׁר בעיני יהוה׃
Deuteronomy 12:26 רק קדשׁיך אשׁר יהיו לך ונדריך תשׂא ובאת אל המקום אשׁר יבחר יהוה׃
Deuteronomy 12:27 ועשׂית עלתיך הבשׂר והדם על מזבח יהוה אלהיך ודם זבחיך ישׁפך על מזבח יהוה אלהיך והבשׂר תאכל׃
Deuteronomy 12:28 שׁמר ושׁמעת את כל הדברים האלה אשׁר אנכי מצוך למען ייטב לך ולבניך אחריך עד עולם כי תעשׂה הטוב והישׁר בעיני יהוה אלהיך׃
Deuteronomy 12:29 כי יכרית יהוה אלהיך את הגוים אשׁר אתה בא שׁמה לרשׁת אותם מפניך וירשׁת אתם וישׁבת בארצם׃
Deuteronomy 12:30 השׁמר לך פן תנקשׁ אחריהם אחרי השׁמדם מפניך ופן תדרשׁ לאלהיהם לאמר איכה יעבדו הגוים האלה את אלהיהם ואעשׂה כן גם אני׃
Deuteronomy 12:31 לא תעשׂה כן ליהוה אלהיך כי כל תועבת יהוה אשׁר שׂנא עשׂו לאלהיהם כי גם את בניהם ואת בנתיהם ישׂרפו באשׁ לאלהיהם׃
Deuteronomy 12:32 (13:1) את כל הדבר אשׁר אנכי מצוה אתכם אתו תשׁמרו לעשׂות לא תסף עליו ולא תגרע ממנו׃
Deuteronomy 13:1 (13:2) כי יקום בקרבך נביא או חלם חלום ונתן אליך אות או מופת׃
Deuteronomy 13:2 (13:3) ובא האות והמופת אשׁר דבר אליך לאמר נלכה אחרי אלהים אחרים אשׁר לא ידעתם ונעבדם׃
Deuteronomy 13:3 (13:4) לא תשׁמע אל דברי הנביא ההוא או אל חולם החלום ההוא כי מנסה יהוה אלהיכם אתכם לדעת הישׁכם אהבים את יהוה אלהיכם בכל לבבכם ובכל נפשׁכם׃
Deuteronomy 13:4 (13:5) אחרי יהוה אלהיכם תלכו ואתו תיראו ואת מצותיו תשׁמרו ובקלו תשׁמעו ואתו תעבדו ובו תדבקון׃
Deuteronomy 13:5 (13:6) והנביא ההוא או חלם החלום ההוא יומת כי דבר סרה על יהוה אלהיכם המוציא אתכם מארץ מצרים והפדך מבית עבדים להדיחך מן הדרך אשׁר צוך יהוה אלהיך ללכת בה ובערת הרע מקרבך׃
Deuteronomy 13:6 (13:7) כי יסיתך אחיך בן אמך או בנך או בתך או אשׁת חיקך או רעך אשׁר כנפשׁך בסתר לאמר נלכה ונעבדה אלהים אחרים אשׁר לא ידעת אתה ואבתיך׃
Deuteronomy 13:7 (13:8) מאלהי העמים אשׁר סביבתיכם הקרבים אליך או הרחקים ממך מקצה הארץ ועד קצה הארץ׃
Deuteronomy 13:8 (13:9) לא תאבה לו ולא תשׁמע אליו ולא תחוס עינך עליו ולא תחמל ולא תכסה עליו׃
Deuteronomy 13:9 (13:10) כי הרג תהרגנו ידך תהיה בו בראשׁונה להמיתו ויד כל העם באחרנה׃
Deuteronomy 13:10 (13:11) וסקלתו באבנים ומת כי בקשׁ להדיחך מעל יהוה אלהיך המוציאך מארץ מצרים מבית עבדים׃
Deuteronomy 13:11 (13:12) וכל ישׂראל ישׁמעו ויראון ולא יוספו לעשׂות כדבר הרע הזה בקרבך׃
Deuteronomy 13:12 (13:13) כי תשׁמע באחת עריך אשׁר יהוה אלהיך נתן לך לשׁבת שׁם לאמר׃
Deuteronomy 13:13 (13:14) יצאו אנשׁים בני בליעל מקרבך וידיחו את ישׁבי עירם לאמר נלכה ונעבדה אלהים אחרים אשׁר לא ידעתם׃
Deuteronomy 13:14 (13:15) ודרשׁת וחקרת ושׁאלת היטב והנה אמת נכון הדבר נעשׂתה התועבה הזאת בקרבך׃
Deuteronomy 13:15 (13:16) הכה תכה את ישׁבי העיר ההוא לפי חרב החרם אתה ואת כל אשׁר בה ואת בהמתה לפי חרב׃
Deuteronomy 13:16 (13:17) ואת כל שׁללה תקבץ אל תוך רחבה ושׂרפת באשׁ את העיר ואת כל שׁללה כליל ליהוה אלהיך והיתה תל עולם לא תבנה עוד׃
Deuteronomy 13:17 (13:18) ולא ידבק בידך מאומה מן החרם למען ישׁוב יהוה מחרון אפו ונתן לך רחמים ורחמך והרבך כאשׁר נשׁבע לאבתיך׃
Deuteronomy 13:18 (13:19) כי תשׁמע בקול יהוה אלהיך לשׁמר את כל מצותיו אשׁר אנכי מצוך היום לעשׂות הישׁר בעיני יהוה אלהיך׃
Deuteronomy 14:1 בנים אתם ליהוה אלהיכם לא תתגדדו ולא תשׂימו קרחה בין עיניכם למת׃
Deuteronomy 14:2 כי עם קדושׁ אתה ליהוה אלהיך ובך בחר יהוה להיות לו לעם סגלה מכל העמים אשׁר על פני האדמה׃
Deuteronomy 14:3 לא תאכל כל תועבה׃
Deuteronomy 14:4 זאת הבהמה אשׁר תאכלו שׁור שׂה כשׂבים ושׂה עזים׃
Deuteronomy 14:5 איל וצבי ויחמור ואקו ודישׁן ותאו וזמר׃
Deuteronomy 14:6 וכל בהמה מפרסת פרסה ושׁסעת שׁסע שׁתי פרסות מעלת גרה בבהמה אתה תאכלו׃
Deuteronomy 14:7 אך את זה לא תאכלו ממעלי הגרה וממפריסי הפרסה השׁסועה את הגמל ואת הארנבת ואת השׁפן כי מעלה גרה המה ופרסה לא הפריסו טמאים הם׃
Deuteronomy 14:8 ואת החזיר כי מפריס פרסה הוא ולא גרה טמא הוא לכם מבשׂרם לא תאכלו ובנבלתם לא תגעו׃
Deuteronomy 14:9 את זה תאכלו מכל אשׁר במים כל אשׁר לו סנפיר וקשׂקשׂת תאכלו׃
Deuteronomy 14:10 וכל אשׁר אין לו סנפיר וקשׂקשׂת לא תאכלו טמא הוא׃
Deuteronomy 14:11 כל צפור טהרה תאכלו׃
Deuteronomy 14:12 וזה אשׁר לא תאכלו מהם הנשׁר והפרס והעזניה׃
Deuteronomy 14:13 והראה ואת האיה והדיה למינה׃
Deuteronomy 14:14 ואת כל ערב למינו׃
Deuteronomy 14:15 ואת בת היענה ואת התחמס ואת השׁחף ואת הנץ למינהו׃
Deuteronomy 14:16 את הכוס ואת הינשׁוף והתנשׁמת׃
Deuteronomy 14:17 והקאת ואת הרחמה ואת השׁלך׃
Deuteronomy 14:18 והחסידה והאנפה למינה והדוכיפת והעטלף׃
Deuteronomy 14:19 וכל שׁרץ העוף טמא הוא לכם לא יאכלו׃
Deuteronomy 14:20 כל עוף טהור תאכלו׃
Deuteronomy 14:21 לא תאכלו כל נבלה לגר אשׁר בשׁעריך תתננה ואכלה או מכר לנכרי כי עם קדושׁ אתה ליהוה אלהיך לא תבשׁל גדי בחלב אמו׃
Deuteronomy 14:22 עשׂר תעשׂר את כל תבואת זרעך היצא השׂדה שׁנה שׁנה׃
Deuteronomy 14:23 ואכלת לפני יהוה אלהיך במקום אשׁר יבחר לשׁכן שׁמו שׁם מעשׂר דגנך תירשׁך ויצהרך ובכרת בקרך וצאנך למען תלמד ליראה את יהוה אלהיך כל הימים׃
Deuteronomy 14:24 וכי ירבה ממך הדרך כי לא תוכל שׂאתו כי ירחק ממך המקום אשׁר יבחר יהוה אלהיך לשׂום שׁמו שׁם כי יברכך יהוה אלהיך׃
Deuteronomy 14:25 ונתתה בכסף וצרת הכסף בידך והלכת אל המקום אשׁר יבחר יהוה אלהיך׃
Deuteronomy 14:26 ונתתה הכסף בכל אשׁר תאוה נפשׁך בבקר ובצאן וביין ובשׁכר ובכל אשׁר תשׁאלך נפשׁך ואכלת שׁם לפני יהוה אלהיך ושׂמחת אתה וביתך׃
Deuteronomy 14:27 והלוי אשׁר בשׁעריך לא תעזבנו כי אין לו חלק ונחלה עמך׃
Deuteronomy 14:28 מקצה שׁלשׁ שׁנים תוציא את כל מעשׂר תבואתך בשׁנה ההוא והנחת בשׁעריך׃
Deuteronomy 14:29 ובא הלוי כי אין לו חלק ונחלה עמך והגר והיתום והאלמנה אשׁר בשׁעריך ואכלו ושׂבעו למען יברכך יהוה אלהיך בכל מעשׂה ידך אשׁר תעשׂה׃
Deuteronomy 15:1 מקץ שׁבע שׁנים תעשׂה שׁמטה׃
Deuteronomy 15:2 וזה דבר השׁמטה שׁמוט כל בעל משׁה ידו אשׁר ישׁה ברעהו לא יגשׂ את רעהו ואת אחיו כי קרא שׁמטה ליהוה׃
Deuteronomy 15:3 את הנכרי תגשׂ ואשׁר יהיה לך את אחיך תשׁמט ידך׃
Deuteronomy 15:4 אפס כי לא יהיה בך אביון כי ברך יברכך יהוה בארץ אשׁר יהוה אלהיך נתן לך נחלה לרשׁתה׃
Deuteronomy 15:5 רק אם שׁמוע תשׁמע בקול יהוה אלהיך לשׁמר לעשׂות את כל המצוה הזאת אשׁר אנכי מצוך היום׃
Deuteronomy 15:6 כי יהוה אלהיך ברכך כאשׁר דבר לך והעבטת גוים רבים ואתה לא תעבט ומשׁלת בגוים רבים ובך לא ימשׁלו׃
Deuteronomy 15:7 כי יהיה בך אביון מאחד אחיך באחד שׁעריך בארצך אשׁר יהוה אלהיך נתן לך לא תאמץ את לבבך ולא תקפץ את ידך מאחיך האביון׃
Deuteronomy 15:8 כי פתח תפתח את ידך לו והעבט תעביטנו די מחסרו אשׁר יחסר׃
Deuteronomy 15:9 השׁמר לך פן יהיה דבר עם לבבך בליעל לאמר קרבה שׁנת השׁבע שׁנת השׁמטה ורעה עינך באחיך האביון ולא תתן לו וקרא עליך אל יהוה והיה בך חטא׃
Deuteronomy 15:10 נתון תתן לו ולא ירע לבבך בתתך לו כי בגלל הדבר הזה יברכך יהוה אלהיך בכל מעשׂך ובכל משׁלח ידך׃
Deuteronomy 15:11 כי לא יחדל אביון מקרב הארץ על כן אנכי מצוך לאמר פתח תפתח את ידך לאחיך לעניך ולאבינך בארצך׃
Deuteronomy 15:12 כי ימכר לך אחיך העברי או העבריה ועבדך שׁשׁ שׁנים ובשׁנה השׁביעת תשׁלחנו חפשׁי מעמך׃
Deuteronomy 15:13 וכי תשׁלחנו חפשׁי מעמך לא תשׁלחנו ריקם׃
Deuteronomy 15:14 העניק תעניק לו מצאנך ומגרנך ומיקבך אשׁר ברכך יהוה אלהיך תתן׃
Deuteronomy 15:15 וזכרת כי עבד היית בארץ מצרים ויפדך יהוה אלהיך על כן אנכי מצוך את הדבר הזה היום׃
Deuteronomy 15:16 והיה כי יאמר אליך לא אצא מעמך כי אהבך ואת ביתך כי טוב לו עמך׃
Deuteronomy 15:17 ולקחת את המרצע ונתתה באזנו ובדלת והיה לך עבד עולם ואף לאמתך תעשׂה כן׃
Deuteronomy 15:18 לא יקשׁה בעינך בשׁלחך אתו חפשׁי מעמך כי משׁנה שׂכר שׂכיר עבדך שׁשׁ שׁנים וברכך יהוה אלהיך בכל אשׁר תעשׂה׃
Deuteronomy 15:19 כל הבכור אשׁר יולד בבקרך ובצאנך הזכר תקדישׁ ליהוה אלהיך לא תעבד בבכר שׁורך ולא תגז בכור צאנך׃
Deuteronomy 15:20 לפני יהוה אלהיך תאכלנו שׁנה בשׁנה במקום אשׁר יבחר יהוה אתה וביתך׃
Deuteronomy 15:21 וכי יהיה בו מום פסח או עור כל מום רע לא תזבחנו ליהוה אלהיך׃
Deuteronomy 15:22 בשׁעריך תאכלנו הטמא והטהור יחדו כצבי וכאיל׃
Deuteronomy 15:23 רק את דמו לא תאכל על הארץ תשׁפכנו כמים׃
Deuteronomy 16:1 שׁמור את חדשׁ האביב ועשׂית פסח ליהוה אלהיך כי בחדשׁ האביב הוציאך יהוה אלהיך ממצרים לילה׃
Deuteronomy 16:2 וזבחת פסח ליהוה אלהיך צאן ובקר במקום אשׁר יבחר יהוה לשׁכן שׁמו שׁם׃
Deuteronomy 16:3 לא תאכל עליו חמץ שׁבעת ימים תאכל עליו מצות לחם עני כי בחפזון יצאת מארץ מצרים למען תזכר את יום צאתך מארץ מצרים כל ימי חייך׃
Deuteronomy 16:4 ולא יראה לך שׂאר בכל גבלך שׁבעת ימים ולא ילין מן הבשׂר אשׁר תזבח בערב ביום הראשׁון לבקר׃
Deuteronomy 16:5 לא תוכל לזבח את הפסח באחד שׁעריך אשׁר יהוה אלהיך נתן׃
Deuteronomy 16:6 כי אם אל המקום אשׁר יבחר יהוה אלהיך לשׁכן שׁמו שׁם תזבח את הפסח בערב כבוא השׁמשׁ מועד צאתך ממצרים׃
Deuteronomy 16:7 ובשׁלת ואכלת במקום אשׁר יבחר יהוה אלהיך בו ופנית בבקר והלכת לאהליך׃
Deuteronomy 16:8 שׁשׁת ימים תאכל מצות וביום השׁביעי עצרת ליהוה אלהיך לא תעשׂה מלאכה׃
Deuteronomy 16:9 שׁבעה שׁבעת תספר לך מהחל חרמשׁ בקמה תחל לספר שׁבעה שׁבעות׃
Deuteronomy 16:10 ועשׂית חג שׁבעות ליהוה אלהיך מסת נדבת ידך אשׁר תתן כאשׁר יברכך יהוה אלהיך׃
Deuteronomy 16:11 ושׂמחת לפני יהוה אלהיך אתה ובנך ובתך ועבדך ואמתך והלוי אשׁר בשׁעריך והגר והיתום והאלמנה אשׁר בקרבך במקום אשׁר יבחר יהוה אלהיך לשׁכן שׁמו שׁם׃
Deuteronomy 16:12 וזכרת כי עבד היית במצרים ושׁמרת ועשׂית את החקים האלה׃
Deuteronomy 16:13 חג הסכת תעשׂה לך שׁבעת ימים באספך מגרנך ומיקבך׃
Deuteronomy 16:14 ושׂמחת בחגך אתה ובנך ובתך ועבדך ואמתך והלוי והגר והיתום והאלמנה אשׁר בשׁעריך׃
Deuteronomy 16:15 שׁבעת ימים תחג ליהוה אלהיך במקום אשׁר יבחר יהוה כי יברכך יהוה אלהיך בכל תבואתך ובכל מעשׂה ידיך והיית אך שׂמח׃
Deuteronomy 16:16 שׁלושׁ פעמים בשׁנה יראה כל זכורך את פני יהוה אלהיך במקום אשׁר יבחר בחג המצות ובחג השׁבעות ובחג הסכות ולא יראה את פני יהוה ריקם׃
Deuteronomy 16:17 אישׁ כמתנת ידו כברכת יהוה אלהיך אשׁר נתן׃
Deuteronomy 16:18 שׁפטים ושׁטרים תתן לך בכל שׁעריך אשׁר יהוה אלהיך נתן לך לשׁבטיך ושׁפטו את העם משׁפט צדק׃
Deuteronomy 16:19 לא תטה משׁפט לא תכיר פנים ולא תקח שׁחד כי השׁחד יעור עיני חכמים ויסלף דברי צדיקם׃
Deuteronomy 16:20 צדק צדק תרדף למען תחיה וירשׁת את הארץ אשׁר יהוה אלהיך נתן׃
Deuteronomy 16:21 לא תטע לך אשׁרה כל עץ אצל מזבח יהוה אלהיך אשׁר תעשׂה׃
Deuteronomy 16:22 ולא תקים לך מצבה אשׁר שׂנא יהוה אלהיך׃
Deuteronomy 17:1 לא תזבח ליהוה אלהיך שׁור ושׂה אשׁר יהיה בו מום כל דבר רע כי תועבת יהוה אלהיך הוא׃
Deuteronomy 17:2 כי ימצא בקרבך באחד שׁעריך אשׁר יהוה אלהיך נתן לך אישׁ או אשׁה אשׁר יעשׂה את הרע בעיני יהוה אלהיך לעבר בריתו׃
Deuteronomy 17:3 וילך ויעבד אלהים אחרים וישׁתחו להם ולשׁמשׁ או לירח או לכל צבא השׁמים אשׁר לא צויתי׃
Deuteronomy 17:4 והגד לך ושׁמעת ודרשׁת היטב והנה אמת נכון הדבר נעשׂתה התועבה הזאת בישׂראל׃
Deuteronomy 17:5 והוצאת את האישׁ ההוא או את האשׁה ההוא אשׁר עשׂו את הדבר הרע הזה אל שׁעריך את האישׁ או את האשׁה וסקלתם באבנים ומתו׃
Deuteronomy 17:6 על פי שׁנים עדים או שׁלשׁה עדים יומת המת לא יומת על פי עד אחד׃
Deuteronomy 17:7 יד העדים תהיה בו בראשׁנה להמיתו ויד כל העם באחרנה ובערת הרע מקרבך׃
Deuteronomy 17:8 כי יפלא ממך דבר למשׁפט בין דם לדם בין דין לדין ובין נגע לנגע דברי ריבת בשׁעריך וקמת ועלית אל המקום אשׁר יבחר יהוה אלהיך׃
Deuteronomy 17:9 ובאת אל הכהנים הלוים ואל השׁפט אשׁר יהיה בימים ההם ודרשׁת והגידו לך את דבר המשׁפט׃
Deuteronomy 17:10 ועשׂית על פי הדבר אשׁר יגידו לך מן המקום ההוא אשׁר יבחר יהוה ושׁמרת לעשׂות ככל אשׁר יורוך׃
Deuteronomy 17:11 על פי התורה אשׁר יורוך ועל המשׁפט אשׁר יאמרו לך תעשׂה לא תסור מן הדבר אשׁר יגידו לך ימין ושׂמאל׃
Deuteronomy 17:12 והאישׁ אשׁר יעשׂה בזדון לבלתי שׁמע אל הכהן העמד לשׁרת שׁם את יהוה אלהיך או אל השׁפט ומת האישׁ ההוא ובערת הרע מישׂראל׃
Deuteronomy 17:13 וכל העם ישׁמעו ויראו ולא יזידון עוד׃
Deuteronomy 17:14 כי תבא אל הארץ אשׁר יהוה אלהיך נתן לך וירשׁתה וישׁבתה בה ואמרת אשׂימה עלי מלך ככל הגוים אשׁר סביבתי׃
Deuteronomy 17:15 שׂום תשׂים עליך מלך אשׁר יבחר יהוה אלהיך בו מקרב אחיך תשׂים עליך מלך לא תוכל לתת עליך אישׁ נכרי אשׁר לא אחיך הוא׃
Deuteronomy 17:16 רק לא ירבה לו סוסים ולא ישׁיב את העם מצרימה למען הרבות סוס ויהוה אמר לכם לא תספון לשׁוב בדרך הזה עוד׃
Deuteronomy 17:17 ולא ירבה לו נשׁים ולא יסור לבבו וכסף וזהב לא ירבה לו מאד׃
Deuteronomy 17:18 והיה כשׁבתו על כסא ממלכתו וכתב לו את משׁנה התורה הזאת על ספר מלפני הכהנים הלוים׃
Deuteronomy 17:19 והיתה עמו וקרא בו כל ימי חייו למען ילמד ליראה את יהוה אלהיו לשׁמר את כל דברי התורה הזאת ואת החקים האלה לעשׂתם׃
Deuteronomy 17:20 לבלתי רום לבבו מאחיו ולבלתי סור מן המצוה ימין ושׂמאול למען יאריך ימים על ממלכתו הוא ובניו בקרב ישׂראל׃
Deuteronomy 18:1 לא יהיה לכהנים הלוים כל שׁבט לוי חלק ונחלה עם ישׂראל אשׁי יהוה ונחלתו יאכלון׃
Deuteronomy 18:2 ונחלה לא יהיה לו בקרב אחיו יהוה הוא נחלתו כאשׁר דבר׃
Deuteronomy 18:3 וזה יהיה משׁפט הכהנים מאת העם מאת זבחי הזבח אם שׁור אם שׂה ונתן לכהן הזרע והלחיים והקבה׃
Deuteronomy 18:4 ראשׁית דגנך תירשׁך ויצהרך וראשׁית גז צאנך תתן׃
Deuteronomy 18:5 כי בו בחר יהוה אלהיך מכל שׁבטיך לעמד לשׁרת בשׁם יהוה הוא ובניו כל הימים׃
Deuteronomy 18:6 וכי יבא הלוי מאחד שׁעריך מכל ישׂראל אשׁר הוא גר שׁם ובא בכל אות נפשׁו אל המקום אשׁר יבחר יהוה׃
Deuteronomy 18:7 ושׁרת בשׁם יהוה אלהיו ככל אחיו הלוים העמדים שׁם לפני יהוה׃
Deuteronomy 18:8 חלק כחלק יאכלו לבד ממכריו על האבות׃
Deuteronomy 18:9 כי אתה בא אל הארץ אשׁר יהוה אלהיך נתן לך לא תלמד לעשׂות כתועבת הגוים ההם׃
Deuteronomy 18:10 לא ימצא בך מעביר בנו ובתו באשׁ קסם קסמים מעונן ומנחשׁ ומכשׁף׃
Deuteronomy 18:11 וחבר חבר ושׁאל אוב וידעני ודרשׁ אל המתים׃
Deuteronomy 18:12 כי תועבת יהוה כל עשׂה אלה ובגלל התועבת האלה יהוה אלהיך מורישׁ אותם מפניך׃
Deuteronomy 18:13 תמים תהיה עם יהוה אלהיך׃
Deuteronomy 18:14 כי הגוים האלה אשׁר אתה יורשׁ אותם אל מעננים ואל קסמים ישׁמעו ואתה לא כן נתן לך יהוה אלהיך׃
Deuteronomy 18:15 נביא מקרבך מאחיך כמני יקים לך יהוה אלהיך אליו תשׁמעון׃
Deuteronomy 18:16 ככל אשׁר שׁאלת מעם יהוה אלהיך בחרב ביום הקהל לאמר לא אסף לשׁמע את קול יהוה אלהי ואת האשׁ הגדלה הזאת לא אראה עוד ולא אמות׃
Deuteronomy 18:17 ויאמר יהוה אלי היטיבו אשׁר דברו׃
Deuteronomy 18:18 נביא אקים להם מקרב אחיהם כמוך ונתתי דברי בפיו ודבר אליהם את כל אשׁר אצונו׃
Deuteronomy 18:19 והיה האישׁ אשׁר לא ישׁמע אל דברי אשׁר ידבר בשׁמי אנכי אדרשׁ מעמו׃
Deuteronomy 18:20 אך הנביא אשׁר יזיד לדבר דבר בשׁמי את אשׁר לא צויתיו לדבר ואשׁר ידבר בשׁם אלהים אחרים ומת הנביא ההוא׃
Deuteronomy 18:21 וכי תאמר בלבבך איכה נדע את הדבר אשׁר לא דברו יהוה׃
Deuteronomy 18:22 אשׁר ידבר הנביא בשׁם יהוה ולא יהיה הדבר ולא יבא הוא הדבר אשׁר לא דברו יהוה בזדון דברו הנביא לא תגור ממנו׃
Deuteronomy 19:1 כי יכרית יהוה אלהיך את הגוים אשׁר יהוה אלהיך נתן לך את ארצם וירשׁתם וישׁבת בעריהם ובבתיהם׃
Deuteronomy 19:2 שׁלושׁ ערים תבדיל לך בתוך ארצך אשׁר יהוה אלהיך נתן לך לרשׁתה׃
Deuteronomy 19:3 תכין לך הדרך ושׁלשׁת את גבול ארצך אשׁר ינחילך יהוה אלהיך והיה לנוס שׁמה כל רצח׃
Deuteronomy 19:4 וזה דבר הרצח אשׁר ינוס שׁמה וחי אשׁר יכה את רעהו בבלי דעת והוא לא שׂנא לו מתמל שׁלשׁם׃
Deuteronomy 19:5 ואשׁר יבא את רעהו ביער לחטב עצים ונדחה ידו בגרזן לכרת העץ ונשׁל הברזל מן העץ ומצא את רעהו ומת הוא ינוס אל אחת הערים האלה וחי׃
Deuteronomy 19:6 פן ירדף גאל הדם אחרי הרצח כי יחם לבבו והשׂיגו כי ירבה הדרך והכהו נפשׁ ולו אין משׁפט מות כי לא שׂנא הוא לו מתמול שׁלשׁום׃
Deuteronomy 19:7 על כן אנכי מצוך לאמר שׁלשׁ ערים תבדיל׃
Deuteronomy 19:8 ואם ירחיב יהוה אלהיך את גבלך כאשׁר נשׁבע לאבתיך ונתן לך את כל הארץ אשׁר דבר לתת לאבתיך׃
Deuteronomy 19:9 כי תשׁמר את כל המצוה הזאת לעשׂתה אשׁר אנכי מצוך היום לאהבה את יהוה אלהיך וללכת בדרכיו כל הימים ויספת לך עוד שׁלשׁ ערים על השׁלשׁ האלה׃
Deuteronomy 19:10 ולא ישׁפך דם נקי בקרב ארצך אשׁר יהוה אלהיך נתן לך נחלה והיה עליך דמים׃
Deuteronomy 19:11 וכי יהיה אישׁ שׂנא לרעהו וארב לו וקם עליו והכהו נפשׁ ומת ונס אל אחת הערים האל׃
Deuteronomy 19:12 ושׁלחו זקני עירו ולקחו אתו משׁם ונתנו אתו ביד גאל הדם ומת׃
Deuteronomy 19:13 לא תחוס עינך עליו ובערת דם הנקי מישׂראל וטוב׃
Deuteronomy 19:14 לא תסיג גבול רעך אשׁר גבלו ראשׁנים בנחלתך אשׁר תנחל בארץ אשׁר יהוה אלהיך נתן לך לרשׁתה׃
Deuteronomy 19:15 לא יקום עד אחד באישׁ לכל עון ולכל חטאת בכל חטא אשׁר יחטא על פי שׁני עדים או על פי שׁלשׁה עדים יקום דבר׃
Deuteronomy 19:16 כי יקום עד חמס באישׁ לענות בו סרה׃
Deuteronomy 19:17 ועמדו שׁני האנשׁים אשׁר להם הריב לפני יהוה לפני הכהנים והשׁפטים אשׁר יהיו בימים ההם׃
Deuteronomy 19:18 ודרשׁו השׁפטים היטב והנה עד שׁקר העד שׁקר ענה באחיו׃
Deuteronomy 19:19 ועשׂיתם לו כאשׁר זמם לעשׂות לאחיו ובערת הרע מקרבך׃
Deuteronomy 19:20 והנשׁארים ישׁמעו ויראו ולא יספו לעשׂות עוד כדבר הרע הזה בקרבך׃
Deuteronomy 19:21 ולא תחוס עינך נפשׁ בנפשׁ עין בעין שׁן בשׁן יד ביד רגל ברגל׃
Deuteronomy 20:1 כי תצא למלחמה על איבך וראית סוס ורכב עם רב ממך לא תירא מהם כי יהוה אלהיך עמך המעלך מארץ מצרים׃
Deuteronomy 20:2 והיה כקרבכם אל המלחמה ונגשׁ הכהן ודבר אל העם׃
Deuteronomy 20:3 ואמר אלהם שׁמע ישׂראל אתם קרבים היום למלחמה על איביכם אל ירך לבבכם אל תיראו ואל תחפזו ואל תערצו מפניהם׃
Deuteronomy 20:4 כי יהוה אלהיכם ההלך עמכם להלחם לכם עם איביכם להושׁיע אתכם׃
Deuteronomy 20:5 ודברו השׁטרים אל העם לאמר מי האישׁ אשׁר בנה בית חדשׁ ולא חנכו ילך וישׁב לביתו פן ימות במלחמה ואישׁ אחר יחנכנו׃
Deuteronomy 20:6 ומי האישׁ אשׁר נטע כרם ולא חללו ילך וישׁב לביתו פן ימות במלחמה ואישׁ אחר יחללנו׃
Deuteronomy 20:7 ומי האישׁ אשׁר ארשׂ אשׁה ולא לקחה ילך וישׁב לביתו פן ימות במלחמה ואישׁ אחר יקחנה׃
Deuteronomy 20:8 ויספו השׁטרים לדבר אל העם ואמרו מי האישׁ הירא ורך הלבב ילך וישׁב לביתו ולא ימס את לבב אחיו כלבבו׃
Deuteronomy 20:9 והיה ככלת השׁטרים לדבר אל העם ופקדו שׂרי צבאות בראשׁ העם׃
Deuteronomy 20:10 כי תקרב אל עיר להלחם עליה וקראת אליה לשׁלום׃
Deuteronomy 20:11 והיה אם שׁלום תענך ופתחה לך והיה כל העם הנמצא בה יהיו לך למס ועבדוך׃
Deuteronomy 20:12 ואם לא תשׁלים עמך ועשׂתה עמך מלחמה וצרת עליה׃
Deuteronomy 20:13 ונתנה יהוה אלהיך בידך והכית את כל זכורה לפי חרב׃
Deuteronomy 20:14 רק הנשׁים והטף והבהמה וכל אשׁר יהיה בעיר כל שׁללה תבז לך ואכלת את שׁלל איביך אשׁר נתן יהוה אלהיך׃
Deuteronomy 20:15 כן תעשׂה לכל הערים הרחקת ממך מאד אשׁר לא מערי הגוים האלה הנה׃
Deuteronomy 20:16 רק מערי העמים האלה אשׁר יהוה אלהיך נתן לך נחלה לא תחיה כל נשׁמה׃
Deuteronomy 20:17 כי החרם תחרימם החתי והאמרי הכנעני והפרזי החוי והיבוסי כאשׁר צוך יהוה אלהיך׃
Deuteronomy 20:18 למען אשׁר לא ילמדו אתכם לעשׂות ככל תועבתם אשׁר עשׂו לאלהיהם וחטאתם ליהוה אלהיכם׃
Deuteronomy 20:19 כי תצור אל עיר ימים רבים להלחם עליה לתפשׂה לא תשׁחית את עצה לנדח עליו גרזן כי ממנו תאכל ואתו לא תכרת כי האדם עץ השׂדה לבא מפניך במצור׃
Deuteronomy 20:20 רק עץ אשׁר תדע כי לא עץ מאכל הוא אתו תשׁחית וכרת ובנית מצור על העיר אשׁר הוא עשׂה עמך מלחמה עד רדתה׃
Deuteronomy 21:1 כי ימצא חלל באדמה אשׁר יהוה אלהיך נתן לך לרשׁתה נפל בשׂדה לא נודע מי הכהו׃
Deuteronomy 21:2 ויצאו זקניך ושׁפטיך ומדדו אל הערים אשׁר סביבת החלל׃
Deuteronomy 21:3 והיה העיר הקרבה אל החלל ולקחו זקני העיר ההוא עגלת בקר אשׁר לא עבד בה אשׁר לא משׁכה בעל׃
Deuteronomy 21:4 והורדו זקני העיר ההוא את העגלה אל נחל איתן אשׁר לא יעבד בו ולא יזרע וערפו שׁם את העגלה בנחל׃
Deuteronomy 21:5 ונגשׁו הכהנים בני לוי כי בם בחר יהוה אלהיך לשׁרתו ולברך בשׁם יהוה ועל פיהם יהיה כל ריב וכל נגע׃
Deuteronomy 21:6 וכל זקני העיר ההוא הקרבים אל החלל ירחצו את ידיהם על העגלה הערופה בנחל׃
Deuteronomy 21:7 וענו ואמרו ידינו לא שׁפכה את הדם הזה ועינינו לא ראו׃
Deuteronomy 21:8 כפר לעמך ישׂראל אשׁר פדית יהוה ואל תתן דם נקי בקרב עמך ישׂראל ונכפר להם הדם׃
Deuteronomy 21:9 ואתה תבער הדם הנקי מקרבך כי תעשׂה הישׁר בעיני יהוה׃
Deuteronomy 21:10 כי תצא למלחמה על איביך ונתנו יהוה אלהיך בידך ושׁבית שׁביו׃
Deuteronomy 21:11 וראית בשׁביה אשׁת יפת תאר וחשׁקת בה ולקחת לך לאשׁה׃
Deuteronomy 21:12 והבאתה אל תוך ביתך וגלחה את ראשׁה ועשׂתה את צפרניה׃
Deuteronomy 21:13 והסירה את שׂמלת שׁביה מעליה וישׁבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשׁה׃
Deuteronomy 21:14 והיה אם לא חפצת בה ושׁלחתה לנפשׁה ומכר לא תמכרנה בכסף לא תתעמר בה תחת אשׁר עניתה׃
Deuteronomy 21:15 כי תהיין לאישׁ שׁתי נשׁים האחת אהובה והאחת שׂנואה וילדו לו בנים האהובה והשׂנואה והיה הבן הבכר לשׂניאה׃
Deuteronomy 21:16 והיה ביום הנחילו את בניו את אשׁר יהיה לו לא יוכל לבכר את בן האהובה על פני בן השׂנואה הבכר׃
Deuteronomy 21:17 כי את הבכר בן השׂנואה יכיר לתת לו פי שׁנים בכל אשׁר ימצא לו כי הוא ראשׁית אנו לו משׁפט הבכרה׃
Deuteronomy 21:18 כי יהיה לאישׁ בן סורר ומורה איננו שׁמע בקול אביו ובקול אמו ויסרו אתו ולא ישׁמע אליהם׃
Deuteronomy 21:19 ותפשׂו בו אביו ואמו והוציאו אתו אל זקני עירו ואל שׁער מקמו׃
Deuteronomy 21:20 ואמרו אל זקני עירו בננו זה סורר ומרה איננו שׁמע בקלנו זולל וסבא׃
Deuteronomy 21:21 ורגמהו כל אנשׁי עירו באבנים ומת ובערת הרע מקרבך וכל ישׂראל ישׁמעו ויראו׃
Deuteronomy 21:22 וכי יהיה באישׁ חטא משׁפט מות והומת ותלית אתו על עץ׃
Deuteronomy 21:23 לא תלין נבלתו על העץ כי קבור תקברנו ביום ההוא כי קללת אלהים תלוי ולא תטמא את אדמתך אשׁר יהוה אלהיך נתן לך נחלה׃
Deuteronomy 22:1 לא תראה את שׁור אחיך או את שׂיו נדחים והתעלמת מהם השׁב תשׁיבם לאחיך׃
Deuteronomy 22:2 ואם לא קרוב אחיך אליך ולא ידעתו ואספתו אל תוך ביתך והיה עמך עד דרשׁ אחיך אתו והשׁבתו׃
Deuteronomy 22:3 וכן תעשׂה לחמרו וכן תעשׂה לשׂמלתו וכן תעשׂה לכל אבדת אחיך אשׁר תאבד ממנו ומצאתה לא תוכל להתעלם׃
Deuteronomy 22:4 לא תראה את חמור אחיך או שׁורו נפלים בדרך והתעלמת מהם הקם תקים עמו׃
Deuteronomy 22:5 לא יהיה כלי גבר על אשׁה ולא ילבשׁ גבר שׂמלת אשׁה כי תועבת יהוה אלהיך כל עשׂה אלה׃
Deuteronomy 22:6 כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים לא תקח האם על הבנים׃
Deuteronomy 22:7 שׁלח תשׁלח את האם ואת הבנים תקח לך למען ייטב לך והארכת ימים׃
Deuteronomy 22:8 כי תבנה בית חדשׁ ועשׂית מעקה לגגך ולא תשׂים דמים בביתך כי יפל הנפל ממנו׃
Deuteronomy 22:9 לא תזרע כרמך כלאים פן תקדשׁ המלאה הזרע אשׁר תזרע ותבואת הכרם׃
Deuteronomy 22:10 לא תחרשׁ בשׁור ובחמר יחדו׃
Deuteronomy 22:11 לא תלבשׁ שׁעטנז צמר ופשׁתים יחדו׃
Deuteronomy 22:12 גדלים תעשׂה לך על ארבע כנפות כסותך אשׁר תכסה׃
Deuteronomy 22:13 כי יקח אישׁ אשׁה ובא אליה ושׂנאה׃
Deuteronomy 22:14 ושׂם לה עלילת דברים והוצא עליה שׁם רע ואמר את האשׁה הזאת לקחתי ואקרב אליה ולא מצאתי לה בתולים׃
Deuteronomy 22:15 ולקח אבי הנער ואמה והוציאו את בתולי הנער אל זקני העיר השׁערה׃
Deuteronomy 22:16 ואמר אבי הנער אל הזקנים את בתי נתתי לאישׁ הזה לאשׁה וישׂנאה׃
Deuteronomy 22:17 והנה הוא שׂם עלילת דברים לאמר לא מצאתי לבתך בתולים ואלה בתולי בתי ופרשׂו השׂמלה לפני זקני העיר׃
Deuteronomy 22:18 ולקחו זקני העיר ההוא את האישׁ ויסרו אתו׃
Deuteronomy 22:19 וענשׁו אתו מאה כסף ונתנו לאבי הנערה כי הוציא שׁם רע על בתולת ישׂראל ולו תהיה לאשׁה לא יוכל לשׁלחה כל ימיו׃
Deuteronomy 22:20 ואם אמת היה הדבר הזה לא נמצאו בתולים לנער׃
Deuteronomy 22:21 והוציאו את הנער אל פתח בית אביה וסקלוה אנשׁי עירה באבנים ומתה כי עשׂתה נבלה בישׂראל לזנות בית אביה ובערת הרע מקרבך׃
Deuteronomy 22:22 כי ימצא אישׁ שׁכב עם אשׁה בעלת בעל ומתו גם שׁניהם האישׁ השׁכב עם האשׁה והאשׁה ובערת הרע מישׂראל׃
Deuteronomy 22:23 כי יהיה נער בתולה מארשׂה לאישׁ ומצאה אישׁ בעיר ושׁכב עמה׃
Deuteronomy 22:24 והוצאתם את שׁניהם אל שׁער העיר ההוא וסקלתם אתם באבנים ומתו את הנער על דבר אשׁר לא צעקה בעיר ואת האישׁ על דבר אשׁר ענה את אשׁת רעהו ובערת הרע מקרבך׃
Deuteronomy 22:25 ואם בשׂדה ימצא האישׁ את הנער המארשׂה והחזיק בה האישׁ ושׁכב עמה ומת האישׁ אשׁר שׁכב עמה לבדו׃
Deuteronomy 22:26 ולנער לא תעשׂה דבר אין לנער חטא מות כי כאשׁר יקום אישׁ על רעהו ורצחו נפשׁ כן הדבר הזה׃
Deuteronomy 22:27 כי בשׂדה מצאה צעקה הנער המארשׂה ואין מושׁיע׃
Deuteronomy 22:28 כי ימצא אישׁ נער בתולה אשׁר לא ארשׂה ותפשׂה ושׁכב עמה ונמצאו׃
Deuteronomy 22:29 ונתן האישׁ השׁכב עמה לאבי הנער חמשׁים כסף ולו תהיה לאשׁה תחת אשׁר ענה לא יוכל שׁלחה כל ימיו׃
Deuteronomy 22:30 (23:1) לא יקח אישׁ את אשׁת אביו ולא יגלה כנף אביו׃
Deuteronomy 23:1 (23:2) לא יבא פצוע דכה וכרות שׁפכה בקהל יהוה׃
Deuteronomy 23:2 (23:3) לא יבא ממזר בקהל יהוה גם דור עשׂירי לא יבא לו בקהל יהוה׃
Deuteronomy 23:3 (23:4) לא יבא עמוני ומואבי בקהל יהוה גם דור עשׂירי לא יבא להם בקהל יהוה עד עולם׃
Deuteronomy 23:4 (23:5) על דבר אשׁר לא קדמו אתכם בלחם ובמים בדרך בצאתכם ממצרים ואשׁר שׂכר עליך את בלעם בן בעור מפתור ארם נהרים לקללך׃
Deuteronomy 23:5 (23:6) ולא אבה יהוה אלהיך לשׁמע אל בלעם ויהפך יהוה אלהיך לך את הקללה לברכה כי אהבך יהוה אלהיך׃
Deuteronomy 23:6 (23:7) לא תדרשׁ שׁלמם וטבתם כל ימיך לעולם׃
Deuteronomy 23:7 (23:8) לא תתעב אדמי כי אחיך הוא לא תתעב מצרי כי גר היית בארצו׃
Deuteronomy 23:8 (23:9) בנים אשׁר יולדו להם דור שׁלישׁי יבא להם בקהל יהוה׃
Deuteronomy 23:9 (23:10) כי תצא מחנה על איביך ונשׁמרת מכל דבר רע׃
Deuteronomy 23:10 (23:11) כי יהיה בך אישׁ אשׁר לא יהיה טהור מקרה לילה ויצא אל מחוץ למחנה לא יבא אל תוך המחנה׃
Deuteronomy 23:11 (23:12) והיה לפנות ערב ירחץ במים וכבא השׁמשׁ יבא אל תוך המחנה׃
Deuteronomy 23:12 (23:13) ויד תהיה לך מחוץ למחנה ויצאת שׁמה חוץ׃
Deuteronomy 23:13 (23:14) ויתד תהיה לך על אזנך והיה בשׁבתך חוץ וחפרתה בה ושׁבת וכסית את צאתך׃
Deuteronomy 23:14 (23:15) כי יהוה אלהיך מתהלך בקרב מחנך להצילך ולתת איביך לפניך והיה מחניך קדושׁ ולא יראה בך ערות דבר ושׁב מאחריך׃
Deuteronomy 23:15 (23:16) לא תסגיר עבד אל אדניו אשׁר ינצל אליך מעם אדניו׃
Deuteronomy 23:16 (23:17) עמך ישׁב בקרבך במקום אשׁר יבחר באחד שׁעריך בטוב לו לא תוננו׃
Deuteronomy 23:17 (23:18) לא תהיה קדשׁה מבנות ישׂראל ולא יהיה קדשׁ מבני ישׂראל׃
Deuteronomy 23:18 (23:19) לא תביא אתנן זונה ומחיר כלב בית יהוה אלהיך לכל נדר כי תועבת יהוה אלהיך גם שׁניהם׃
Deuteronomy 23:19 (23:20) לא תשׁיך לאחיך נשׁך כסף נשׁך אכל נשׁך כל דבר אשׁר ישׁך׃
Deuteronomy 23:20 (23:21) לנכרי תשׁיך ולאחיך לא תשׁיך למען יברכך יהוה אלהיך בכל משׁלח ידך על הארץ אשׁר אתה בא שׁמה לרשׁתה׃
Deuteronomy 23:21 (23:22) כי תדר נדר ליהוה אלהיך לא תאחר לשׁלמו כי דרשׁ ידרשׁנו יהוה אלהיך מעמך והיה בך חטא׃
Deuteronomy 23:22 (23:23) וכי תחדל לנדר לא יהיה בך חטא׃
Deuteronomy 23:23 (23:24) מוצא שׂפתיך תשׁמר ועשׂית כאשׁר נדרת ליהוה אלהיך נדבה אשׁר דברת בפיך׃
Deuteronomy 23:24 (23:25) כי תבא בכרם רעך ואכלת ענבים כנפשׁך שׂבעך ואל כליך לא תתן׃
Deuteronomy 23:25 (23:26) כי תבא בקמת רעך וקטפת מלילת בידך וחרמשׁ לא תניף על קמת רעך׃
Deuteronomy 24:1 כי יקח אישׁ אשׁה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושׁלחה מביתו׃
Deuteronomy 24:2 ויצאה מביתו והלכה והיתה לאישׁ אחר׃
Deuteronomy 24:3 ושׂנאה האישׁ האחרון וכתב לה ספר כריתת ונתן בידה ושׁלחה מביתו או כי ימות האישׁ האחרון אשׁר לקחה לו לאשׁה׃
Deuteronomy 24:4 לא יוכל בעלה הראשׁון אשׁר שׁלחה לשׁוב לקחתה להיות לו לאשׁה אחרי אשׁר הטמאה כי תועבה הוא לפני יהוה ולא תחטיא את הארץ אשׁר יהוה אלהיך נתן לך נחלה׃
Deuteronomy 24:5 כי יקח אישׁ אשׁה חדשׁה לא יצא בצבא ולא יעבר עליו לכל דבר נקי יהיה לביתו שׁנה אחת ושׂמח את אשׁתו אשׁר לקח׃
Deuteronomy 24:6 לא יחבל רחים ורכב כי נפשׁ הוא חבל׃
Deuteronomy 24:7 כי ימצא אישׁ גנב נפשׁ מאחיו מבני ישׂראל והתעמר בו ומכרו ומת הגנב ההוא ובערת הרע מקרבך׃
Deuteronomy 24:8 השׁמר בנגע הצרעת לשׁמר מאד ולעשׂות ככל אשׁר יורו אתכם הכהנים הלוים כאשׁר צויתם תשׁמרו לעשׂות׃
Deuteronomy 24:9 זכור את אשׁר עשׂה יהוה אלהיך למרים בדרך בצאתכם ממצרים׃
Deuteronomy 24:10 כי תשׁה ברעך משׁאת מאומה לא תבא אל ביתו לעבט עבטו׃
Deuteronomy 24:11 בחוץ תעמד והאישׁ אשׁר אתה נשׁה בו יוציא אליך את העבוט החוצה׃
Deuteronomy 24:12 ואם אישׁ עני הוא לא תשׁכב בעבטו׃
Deuteronomy 24:13 השׁב תשׁיב לו את העבוט כבוא השׁמשׁ ושׁכב בשׂלמתו וברכך ולך תהיה צדקה לפני יהוה אלהיך׃
Deuteronomy 24:14 לא תעשׁק שׂכיר עני ואביון מאחיך או מגרך אשׁר בארצך בשׁעריך׃
Deuteronomy 24:15 ביומו תתן שׂכרו ולא תבוא עליו השׁמשׁ כי עני הוא ואליו הוא נשׂא את נפשׁו ולא יקרא עליך אל יהוה והיה בך חטא׃
Deuteronomy 24:16 לא יומתו אבות על בנים ובנים לא יומתו על אבות אישׁ בחטאו יומתו׃
Deuteronomy 24:17 לא תטה משׁפט גר יתום ולא תחבל בגד אלמנה׃
Deuteronomy 24:18 וזכרת כי עבד היית במצרים ויפדך יהוה אלהיך משׁם על כן אנכי מצוך לעשׂות את הדבר הזה׃
Deuteronomy 24:19 כי תקצר קצירך בשׂדך ושׁכחת עמר בשׂדה לא תשׁוב לקחתו לגר ליתום ולאלמנה יהיה למען יברכך יהוה אלהיך בכל מעשׂה ידיך׃
Deuteronomy 24:20 כי תחבט זיתך לא תפאר אחריך לגר ליתום ולאלמנה יהיה׃
Deuteronomy 24:21 כי תבצר כרמך לא תעולל אחריך לגר ליתום ולאלמנה יהיה׃
Deuteronomy 24:22 וזכרת כי עבד היית בארץ מצרים על כן אנכי מצוך לעשׂות את הדבר הזה׃
Deuteronomy 25:1 כי יהיה ריב בין אנשׁים ונגשׁו אל המשׁפט ושׁפטום והצדיקו את הצדיק והרשׁיעו את הרשׁע׃
Deuteronomy 25:2 והיה אם בן הכות הרשׁע והפילו השׁפט והכהו לפניו כדי רשׁעתו במספר׃
Deuteronomy 25:3 ארבעים יכנו לא יסיף פן יסיף להכתו על אלה מכה רבה ונקלה אחיך לעיניך׃
Deuteronomy 25:4 לא תחסם שׁור בדישׁו׃
Deuteronomy 25:5 כי ישׁבו אחים יחדו ומת אחד מהם ובן אין לו לא תהיה אשׁת המת החוצה לאישׁ זר יבמה יבא עליה ולקחה לו לאשׁה ויבמה׃
Deuteronomy 25:6 והיה הבכור אשׁר תלד יקום על שׁם אחיו המת ולא ימחה שׁמו מישׂראל׃
Deuteronomy 25:7 ואם לא יחפץ האישׁ לקחת את יבמתו ועלתה יבמתו השׁערה אל הזקנים ואמרה מאן יבמי להקים לאחיו שׁם בישׂראל לא אבה יבמי׃
Deuteronomy 25:8 וקראו לו זקני עירו ודברו אליו ועמד ואמר לא חפצתי לקחתה׃
Deuteronomy 25:9 ונגשׁה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשׂה לאישׁ אשׁר לא יבנה את בית אחיו׃
Deuteronomy 25:10 ונקרא שׁמו בישׂראל בית חלוץ הנעל׃
Deuteronomy 25:11 כי ינצו אנשׁים יחדו אישׁ ואחיו וקרבה אשׁת האחד להציל את אישׁה מיד מכהו ושׁלחה ידה והחזיקה במבשׁיו׃
Deuteronomy 25:12 וקצתה את כפה לא תחוס עינך׃
Deuteronomy 25:13 לא יהיה לך בכיסך אבן ואבן גדולה וקטנה׃
Deuteronomy 25:14 לא יהיה לך בביתך איפה ואיפה גדולה וקטנה׃
Deuteronomy 25:15 אבן שׁלמה וצדק יהיה לך איפה שׁלמה וצדק יהיה לך למען יאריכו ימיך על האדמה אשׁר יהוה אלהיך נתן׃
Deuteronomy 25:16 כי תועבת יהוה אלהיך כל עשׂה אלה כל עשׂה עול׃
Deuteronomy 25:17 זכור את אשׁר עשׂה לך עמלק בדרך בצאתכם ממצרים׃
Deuteronomy 25:18 אשׁר קרך בדרך ויזנב בך כל הנחשׁלים אחריך ואתה עיף ויגע ולא ירא אלהים׃
Deuteronomy 25:19 והיה בהניח יהוה אלהיך לך מכל איביך מסביב בארץ אשׁר יהוה אלהיך נתן לך נחלה לרשׁתה תמחה את זכר עמלק מתחת השׁמים לא תשׁכח׃
Deuteronomy 26:1 והיה כי תבוא אל הארץ אשׁר יהוה אלהיך נתן לך נחלה וירשׁתה וישׁבת׃
Deuteronomy 26:2 ולקחת מראשׁית כל פרי האדמה אשׁר תביא מארצך אשׁר יהוה אלהיך נתן לך ושׂמת בטנא והלכת אל המקום אשׁר יבחר יהוה אלהיך לשׁכן שׁמו שׁם׃
Deuteronomy 26:3 ובאת אל הכהן אשׁר יהיה בימים ההם ואמרת אליו הגדתי היום ליהוה אלהיך כי באתי אל הארץ אשׁר נשׁבע יהוה לאבתינו לתת׃
Deuteronomy 26:4 ולקח הכהן הטנא מידך והניחו לפני מזבח יהוה אלהיך׃
Deuteronomy 26:5 וענית ואמרת לפני יהוה אלהיך ארמי אבד אבי וירד מצרימה ויגר שׁם במתי מעט ויהי שׁם לגוי גדול עצום ורב׃
Deuteronomy 26:6 וירעו אתנו המצרים ויענונו ויתנו עלינו עבדה קשׁה׃
Deuteronomy 26:7 ונצעק אל יהוה אלהי אבתינו וישׁמע יהוה את קלנו וירא את ענינו ואת עמלנו ואת לחצנו׃
Deuteronomy 26:8 ויוצאנו יהוה ממצרים ביד חזקה ובזרע נטויה ובמרא גדל ובאתות ובמפתים׃
Deuteronomy 26:9 ויבאנו אל המקום הזה ויתן לנו את הארץ הזאת ארץ זבת חלב ודבשׁ׃
Deuteronomy 26:10 ועתה הנה הבאתי את ראשׁית פרי האדמה אשׁר נתתה לי יהוה והנחתו לפני יהוה אלהיך והשׁתחוית לפני יהוה אלהיך׃
Deuteronomy 26:11 ושׂמחת בכל הטוב אשׁר נתן לך יהוה אלהיך ולביתך אתה והלוי והגר אשׁר בקרבך׃
Deuteronomy 26:12 כי תכלה לעשׂר את כל מעשׂר תבואתך בשׁנה השׁלישׁת שׁנת המעשׂר ונתתה ללוי לגר ליתום ולאלמנה ואכלו בשׁעריך ושׂבעו׃
Deuteronomy 26:13 ואמרת לפני יהוה אלהיך בערתי הקדשׁ מן הבית וגם נתתיו ללוי ולגר ליתום ולאלמנה ככל מצותך אשׁר צויתני לא עברתי ממצותיך ולא שׁכחתי׃
Deuteronomy 26:14 לא אכלתי באני ממנו ולא בערתי ממנו בטמא ולא נתתי ממנו למת שׁמעתי בקול יהוה אלהי עשׂיתי ככל אשׁר צויתני׃
Deuteronomy 26:15 השׁקיפה ממעון קדשׁך מן השׁמים וברך את עמך את ישׂראל ואת האדמה אשׁר נתתה לנו כאשׁר נשׁבעת לאבתינו ארץ זבת חלב ודבשׁ׃
Deuteronomy 26:16 היום הזה יהוה אלהיך מצוך לעשׂות את החקים האלה ואת המשׁפטים ושׁמרת ועשׂית אותם בכל לבבך ובכל נפשׁך׃
Deuteronomy 26:17 את יהוה האמרת היום להיות לך לאלהים וללכת בדרכיו ולשׁמר חקיו ומצותיו ומשׁפטיו ולשׁמע בקלו׃
Deuteronomy 26:18 ויהוה האמירך היום להיות לו לעם סגלה כאשׁר דבר לך ולשׁמר כל מצותיו׃
Deuteronomy 26:19 ולתתך עליון על כל הגוים אשׁר עשׂה לתהלה ולשׁם ולתפארת ולהיתך עם קדשׁ ליהוה אלהיך כאשׁר דבר׃
Deuteronomy 27:1 ויצו משׁה וזקני ישׂראל את העם לאמר שׁמר את כל המצוה אשׁר אנכי מצוה אתכם היום׃
Deuteronomy 27:2 והיה ביום אשׁר תעברו את הירדן אל הארץ אשׁר יהוה אלהיך נתן לך והקמת לך אבנים גדלות ושׂדת אתם בשׂיד׃
Deuteronomy 27:3 וכתבת עליהן את כל דברי התורה הזאת בעברך למען אשׁר תבא אל הארץ אשׁר יהוה אלהיך נתן לך ארץ זבת חלב ודבשׁ כאשׁר דבר יהוה אלהי אבתיך׃
Deuteronomy 27:4 והיה בעברכם את הירדן תקימו את האבנים האלה אשׁר אנכי מצוה אתכם היום בהר עיבל ושׂדת אותם בשׂיד׃
Deuteronomy 27:5 ובנית שׁם מזבח ליהוה אלהיך מזבח אבנים לא תניף עליהם ברזל׃
Deuteronomy 27:6 אבנים שׁלמות תבנה את מזבח יהוה אלהיך והעלית עליו עולת ליהוה אלהיך׃
Deuteronomy 27:7 וזבחת שׁלמים ואכלת שׁם ושׂמחת לפני יהוה אלהיך׃
Deuteronomy 27:8 וכתבת על האבנים את כל דברי התורה הזאת באר היטב׃
Deuteronomy 27:9 וידבר משׁה והכהנים הלוים אל כל ישׂראל לאמר הסכת ושׁמע ישׂראל היום הזה נהיית לעם ליהוה אלהיך׃
Deuteronomy 27:10 ושׁמעת בקול יהוה אלהיך ועשׂית את מצותו ואת חקיו אשׁר אנכי מצוך היום׃
Deuteronomy 27:11 ויצו משׁה את העם ביום ההוא לאמר׃
Deuteronomy 27:12 אלה יעמדו לברך את העם על הר גרזים בעברכם את הירדן שׁמעון ולוי ויהודה וישׂשכר ויוסף ובנימן׃
Deuteronomy 27:13 ואלה יעמדו על הקללה בהר עיבל ראובן גד ואשׁר וזבולן דן ונפתלי׃
Deuteronomy 27:14 וענו הלוים ואמרו אל כל אישׁ ישׂראל קול רם׃
Deuteronomy 27:15 ארור האישׁ אשׁר יעשׂה פסל ומסכה תועבת יהוה מעשׂה ידי חרשׁ ושׂם בסתר וענו כל העם ואמרו אמן׃
Deuteronomy 27:16 ארור מקלה אביו ואמו ואמר כל העם אמן׃
Deuteronomy 27:17 ארור מסיג גבול רעהו ואמר כל העם אמן׃
Deuteronomy 27:18 ארור משׁגה עור בדרך ואמר כל העם אמן׃
Deuteronomy 27:19 ארור מטה משׁפט גר יתום ואלמנה ואמר כל העם אמן׃
Deuteronomy 27:20 ארור שׁכב עם אשׁת אביו כי גלה כנף אביו ואמר כל העם אמן׃
Deuteronomy 27:21 ארור שׁכב עם כל בהמה ואמר כל העם אמן׃
Deuteronomy 27:22 ארור שׁכב עם אחתו בת אביו או בת אמו ואמר כל העם אמן׃
Deuteronomy 27:23 ארור שׁכב עם חתנתו ואמר כל העם אמן׃
Deuteronomy 27:24 ארור מכה רעהו בסתר ואמר כל העם אמן׃
Deuteronomy 27:25 ארור לקח שׁחד להכות נפשׁ דם נקי ואמר כל העם אמן׃
Deuteronomy 27:26 ארור אשׁר לא יקים את דברי התורה הזאת לעשׂות אותם ואמר כל העם אמן׃
Deuteronomy 28:1 והיה אם שׁמוע תשׁמע בקול יהוה אלהיך לשׁמר לעשׂות את כל מצותיו אשׁר אנכי מצוך היום ונתנך יהוה אלהיך עליון על כל גויי הארץ׃
Deuteronomy 28:2 ובאו עליך כל הברכות האלה והשׂיגך כי תשׁמע בקול יהוה אלהיך׃
Deuteronomy 28:3 ברוך אתה בעיר וברוך אתה בשׂדה׃
Deuteronomy 28:4 ברוך פרי בטנך ופרי אדמתך ופרי בהמתך שׁגר אלפיך ועשׁתרות צאנך׃
Deuteronomy 28:5 ברוך טנאך ומשׁארתך׃
Deuteronomy 28:6 ברוך אתה בבאך וברוך אתה בצאתך׃
Deuteronomy 28:7 יתן יהוה את איביך הקמים עליך נגפים לפניך בדרך אחד יצאו אליך ובשׁבעה דרכים ינוסו לפניך׃
Deuteronomy 28:8 יצו יהוה אתך את הברכה באסמיך ובכל משׁלח ידך וברכך בארץ אשׁר יהוה אלהיך נתן׃
Deuteronomy 28:9 יקימך יהוה לו לעם קדושׁ כאשׁר נשׁבע לך כי תשׁמר את מצות יהוה אלהיך והלכת בדרכיו׃
Deuteronomy 28:10 וראו כל עמי הארץ כי שׁם יהוה נקרא עליך ויראו ממך׃
Deuteronomy 28:11 והותרך יהוה לטובה בפרי בטנך ובפרי בהמתך ובפרי אדמתך על האדמה אשׁר נשׁבע יהוה לאבתיך לתת׃
Deuteronomy 28:12 יפתח יהוה לך את אוצרו הטוב את השׁמים לתת מטר ארצך בעתו ולברך את כל מעשׂה ידך והלוית גוים רבים ואתה לא תלוה׃
Deuteronomy 28:13 ונתנך יהוה לראשׁ ולא לזנב והיית רק למעלה ולא תהיה למטה כי תשׁמע אל מצות יהוה אלהיך אשׁר אנכי מצוך היום לשׁמר ולעשׂות׃
Deuteronomy 28:14 ולא תסור מכל הדברים אשׁר אנכי מצוה אתכם היום ימין ושׂמאול ללכת אחרי אלהים אחרים לעבדם׃
Deuteronomy 28:15 והיה אם לא תשׁמע בקול יהוה אלהיך לשׁמר לעשׂות את כל מצותיו וחקתיו אשׁר אנכי מצוך היום ובאו עליך כל הקללות האלה והשׂיגוך׃
Deuteronomy 28:16 ארור אתה בעיר וארור אתה בשׂדה׃
Deuteronomy 28:17 ארור טנאך ומשׁארתך׃
Deuteronomy 28:18 ארור פרי בטנך ופרי אדמתך שׁגר אלפיך ועשׁתרת צאנך׃
Deuteronomy 28:19 ארור אתה בבאך וארור אתה בצאתך׃
Deuteronomy 28:20 ישׁלח יהוה בך את המארה את המהומה ואת המגערת בכל משׁלח ידך אשׁר תעשׂה עד השׁמדך ועד אבדך מהר מפני רע מעלליך אשׁר עזבתני׃
Deuteronomy 28:21 ידבק יהוה בך את הדבר עד כלתו אתך מעל האדמה אשׁר אתה בא שׁמה לרשׁתה׃
Deuteronomy 28:22 יככה יהוה בשׁחפת ובקדחת ובדלקת ובחרחר ובחרב ובשׁדפון ובירקון ורדפוך עד אבדך׃
Deuteronomy 28:23 והיו שׁמיך אשׁר על ראשׁך נחשׁת והארץ אשׁר תחתיך ברזל׃
Deuteronomy 28:24 יתן יהוה את מטר ארצך אבק ועפר מן השׁמים ירד עליך עד השׁמדך׃
Deuteronomy 28:25 יתנך יהוה נגף לפני איביך בדרך אחד תצא אליו ובשׁבעה דרכים תנוס לפניו והיית לזעוה לכל ממלכות הארץ׃
Deuteronomy 28:26 והיתה נבלתך למאכל לכל עוף השׁמים ולבהמת הארץ ואין מחריד׃
Deuteronomy 28:27 יככה יהוה בשׁחין מצרים ובעפלים ובגרב ובחרס אשׁר לא תוכל להרפא׃
Deuteronomy 28:28 יככה יהוה בשׁגעון ובעורון ובתמהון לבב׃
Deuteronomy 28:29 והיית ממשׁשׁ בצהרים כאשׁר ימשׁשׁ העור באפלה ולא תצליח את דרכיך והיית אך עשׁוק וגזול כל הימים ואין מושׁיע׃
Deuteronomy 28:30 אשׁה תארשׂ ואישׁ אחר ישׁגלנה בית תבנה ולא תשׁב בו כרם תטע ולא תחללנו׃
Deuteronomy 28:31 שׁורך טבוח לעיניך ולא תאכל ממנו חמרך גזול מלפניך ולא ישׁוב לך צאנך נתנות לאיביך ואין לך מושׁיע׃
Deuteronomy 28:32 בניך ובנתיך נתנים לעם אחר ועיניך ראות וכלות אליהם כל היום ואין לאל ידך׃
Deuteronomy 28:33 פרי אדמתך וכל יגיעך יאכל עם אשׁר לא ידעת והיית רק עשׁוק ורצוץ כל הימים׃
Deuteronomy 28:34 והיית משׁגע ממראה עיניך אשׁר תראה׃
Deuteronomy 28:35 יככה יהוה בשׁחין רע על הברכים ועל השׁקים אשׁר לא תוכל להרפא מכף רגלך ועד קדקדך׃
Deuteronomy 28:36 יולך יהוה אתך ואת מלכך אשׁר תקים עליך אל גוי אשׁר לא ידעת אתה ואבתיך ועבדת שׁם אלהים אחרים עץ ואבן׃
Deuteronomy 28:37 והיית לשׁמה למשׁל ולשׁנינה בכל העמים אשׁר ינהגך יהוה שׁמה׃
Deuteronomy 28:38 זרע רב תוציא השׂדה ומעט תאסף כי יחסלנו הארבה׃
Deuteronomy 28:39 כרמים תטע ועבדת ויין לא תשׁתה ולא תאגר כי תאכלנו התלעת׃
Deuteronomy 28:40 זיתים יהיו לך בכל גבולך ושׁמן לא תסוך כי ישׁל זיתך׃
Deuteronomy 28:41 בנים ובנות תוליד ולא יהיו לך כי ילכו בשׁבי׃
Deuteronomy 28:42 כל עצך ופרי אדמתך יירשׁ הצלצל׃
Deuteronomy 28:43 הגר אשׁר בקרבך יעלה עליך מעלה מעלה ואתה תרד מטה מטה׃
Deuteronomy 28:44 הוא ילוך ואתה לא תלונו הוא יהיה לראשׁ ואתה תהיה לזנב׃
Deuteronomy 28:45 ובאו עליך כל הקללות האלה ורדפוך והשׂיגוך עד השׁמדך כי לא שׁמעת בקול יהוה אלהיך לשׁמר מצותיו וחקתיו אשׁר צוך׃
Deuteronomy 28:46 והיו בך לאות ולמופת ובזרעך עד עולם׃
Deuteronomy 28:47 תחת אשׁר לא עבדת את יהוה אלהיך בשׂמחה ובטוב לבב מרב כל׃
Deuteronomy 28:48 ועבדת את איביך אשׁר ישׁלחנו יהוה בך ברעב ובצמא ובעירם ובחסר כל ונתן על ברזל על צוארך עד השׁמידו אתך׃
Deuteronomy 28:49 ישׂא יהוה עליך גוי מרחק מקצה הארץ כאשׁר ידאה הנשׁר גוי אשׁר לא תשׁמע לשׁנו׃
Deuteronomy 28:50 גוי עז פנים אשׁר לא ישׂא פנים לזקן ונער לא יחן׃
Deuteronomy 28:51 ואכל פרי בהמתך ופרי אדמתך עד השׁמדך אשׁר לא ישׁאיר לך דגן תירושׁ ויצהר שׁגר אלפיך ועשׁתרת צאנך עד האבידו אתך׃
Deuteronomy 28:52 והצר לך בכל שׁעריך עד רדת חמתיך הגבהת והבצרות אשׁר אתה בטח בהן בכל ארצך והצר לך בכל שׁעריך בכל ארצך אשׁר נתן יהוה אלהיך׃
Deuteronomy 28:53 ואכלת פרי בטנך בשׂר בניך ובנתיך אשׁר נתן לך יהוה אלהיך במצור ובמצוק אשׁר יציק לך איבך׃
Deuteronomy 28:54 האישׁ הרך בך והענג מאד תרע עינו באחיו ובאשׁת חיקו וביתר בניו אשׁר יותיר׃
Deuteronomy 28:55 מתת לאחד מהם מבשׂר בניו אשׁר יאכל מבלי השׁאיר לו כל במצור ובמצוק אשׁר יציק לך איבך בכל שׁעריך׃
Deuteronomy 28:56 הרכה בך והענגה אשׁר לא נסתה כף רגלה הצג על הארץ מהתענג ומרך תרע עינה באישׁ חיקה ובבנה ובבתה׃
Deuteronomy 28:57 ובשׁליתה היוצת מבין רגליה ובבניה אשׁר תלד כי תאכלם בחסר כל בסתר במצור ובמצוק אשׁר יציק לך איבך בשׁעריך׃
Deuteronomy 28:58 אם לא תשׁמר לעשׂות את כל דברי התורה הזאת הכתבים בספר הזה ליראה את השׁם הנכבד והנורא הזה את יהוה אלהיך׃
Deuteronomy 28:59 והפלא יהוה את מכתך ואת מכות זרעך מכות גדלת ונאמנות וחלים רעים ונאמנים׃
Deuteronomy 28:60 והשׁיב בך את כל מדוה מצרים אשׁר יגרת מפניהם ודבקו׃
Deuteronomy 28:61 גם כל חלי וכל מכה אשׁר לא כתוב בספר התורה הזאת יעלם יהוה עליך עד השׁמדך׃
Deuteronomy 28:62 ונשׁארתם במתי מעט תחת אשׁר הייתם ככוכבי השׁמים לרב כי לא שׁמעת בקול יהוה אלהיך׃
Deuteronomy 28:63 והיה כאשׁר שׂשׂ יהוה עליכם להיטיב אתכם ולהרבות אתכם כן ישׂישׂ יהוה עליכם להאביד אתכם ולהשׁמיד אתכם ונסחתם מעל האדמה אשׁר אתה בא שׁמה לרשׁתה׃
Deuteronomy 28:64 והפיצך יהוה בכל העמים מקצה הארץ ועד קצה הארץ ועבדת שׁם אלהים אחרים אשׁר לא ידעת אתה ואבתיך עץ ואבן׃
Deuteronomy 28:65 ובגוים ההם לא תרגיע ולא יהיה מנוח לכף רגלך ונתן יהוה לך שׁם לב רגז וכליון עינים ודאבון נפשׁ׃
Deuteronomy 28:66 והיו חייך תלאים לך מנגד ופחדת לילה ויומם ולא תאמין בחייך׃
Deuteronomy 28:67 בבקר תאמר מי יתן ערב ובערב תאמר מי יתן בקר מפחד לבבך אשׁר תפחד וממראה עיניך אשׁר תראה׃
Deuteronomy 28:68 והשׁיבך יהוה מצרים באניות בדרך אשׁר אמרתי לך לא תסיף עוד לראתה והתמכרתם שׁם לאיביך לעבדים ולשׁפחות ואין קנה׃
Deuteronomy 29:1 (28:69) אלה דברי הברית אשׁר צוה יהוה את משׁה לכרת את בני ישׂראל בארץ מואב מלבד הברית אשׁר כרת אתם בחרב׃
Deuteronomy 29:2 (29:1) ויקרא משׁה אל כל ישׂראל ויאמר אלהם אתם ראיתם את כל אשׁר עשׂה יהוה לעיניכם בארץ מצרים לפרעה ולכל עבדיו ולכל ארצו׃
Deuteronomy 29:3 (29:2) המסות הגדלת אשׁר ראו עיניך האתת והמפתים הגדלים ההם׃
Deuteronomy 29:4 (29:3) ולא נתן יהוה לכם לב לדעת ועינים לראות ואזנים לשׁמע עד היום הזה׃
Deuteronomy 29:5 (29:4) ואולך אתכם ארבעים שׁנה במדבר לא בלו שׂלמתיכם מעליכם ונעלך לא בלתה מעל רגלך׃
Deuteronomy 29:6 (29:5) לחם לא אכלתם ויין ושׁכר לא שׁתיתם למען תדעו כי אני יהוה אלהיכם׃
Deuteronomy 29:7 (29:6) ותבאו אל המקום הזה ויצא סיחן מלך חשׁבון ועוג מלך הבשׁן לקראתנו למלחמה ונכם׃
Deuteronomy 29:8 (29:7) ונקח את ארצם ונתנה לנחלה לראובני ולגדי ולחצי שׁבט המנשׁי׃
Deuteronomy 29:9 (29:8) ושׁמרתם את דברי הברית הזאת ועשׂיתם אתם למען תשׂכילו את כל אשׁר תעשׂון׃
Deuteronomy 29:10 (29:9) אתם נצבים היום כלכם לפני יהוה אלהיכם ראשׁיכם שׁבטיכם זקניכם ושׁטריכם כל אישׁ ישׂראל׃
Deuteronomy 29:11 (29:10) טפכם נשׁיכם וגרך אשׁר בקרב מחניך מחטב עציך עד שׁאב מימיך׃
Deuteronomy 29:12 (29:11) לעברך בברית יהוה אלהיך ובאלתו אשׁר יהוה אלהיך כרת עמך היום׃
Deuteronomy 29:13 (29:12) למען הקים אתך היום לו לעם והוא יהיה לך לאלהים כאשׁר דבר לך וכאשׁר נשׁבע לאבתיך לאברהם ליצחק וליעקב׃
Deuteronomy 29:14 (29:13) ולא אתכם לבדכם אנכי כרת את הברית הזאת ואת האלה הזאת׃
Deuteronomy 29:15 (29:14) כי את אשׁר ישׁנו פה עמנו עמד היום לפני יהוה אלהינו ואת אשׁר איננו פה עמנו היום׃
Deuteronomy 29:16 (29:15) כי אתם ידעתם את אשׁר ישׁבנו בארץ מצרים ואת אשׁר עברנו בקרב הגוים אשׁר עברתם׃
Deuteronomy 29:17 (29:16) ותראו את שׁקוציהם ואת גלליהם עץ ואבן כסף וזהב אשׁר עמהם׃
Deuteronomy 29:18 (29:17) פן ישׁ בכם אישׁ או אשׁה או משׁפחה או שׁבט אשׁר לבבו פנה היום מעם יהוה אלהינו ללכת לעבד את אלהי הגוים ההם פן ישׁ בכם שׁרשׁ פרה ראשׁ ולענה׃
Deuteronomy 29:19 (29:18) והיה בשׁמעו את דברי האלה הזאת והתברך בלבבו לאמר שׁלום יהיה לי כי בשׁררות לבי אלך למען ספות הרוה את הצמאה׃
Deuteronomy 29:20 (29:19) לא יאבה יהוה סלח לו כי אז יעשׁן אף יהוה וקנאתו באישׁ ההוא ורבצה בו כל האלה הכתובה בספר הזה ומחה יהוה את שׁמו מתחת השׁמים׃
Deuteronomy 29:21 (29:20) והבדילו יהוה לרעה מכל שׁבטי ישׂראל ככל אלות הברית הכתובה בספר התורה הזה׃
Deuteronomy 29:22 (29:21) ואמר הדור האחרון בניכם אשׁר יקומו מאחריכם והנכרי אשׁר יבא מארץ רחוקה וראו את מכות הארץ ההוא ואת תחלאיה אשׁר חלה יהוה׃
Deuteronomy 29:23 (29:22) גפרית ומלח שׂרפה כל ארצה לא תזרע ולא תצמח ולא יעלה בה כל עשׂב כמהפכת סדם ועמרה אדמה וצביים אשׁר הפך יהוה באפו ובחמתו׃
Deuteronomy 29:24 (29:23) ואמרו כל הגוים על מה עשׂה יהוה ככה לארץ הזאת מה חרי האף הגדול הזה׃
Deuteronomy 29:25 (29:24) ואמרו על אשׁר עזבו את ברית יהוה אלהי אבתם אשׁר כרת עמם בהוציאו אתם מארץ מצרים׃
Deuteronomy 29:26 (29:25) וילכו ויעבדו אלהים אחרים וישׁתחוו להם אלהים אשׁר לא ידעום ולא חלק׃
Deuteronomy 29:27 (29:26) ויחר אף יהוה בארץ ההוא להביא עליה את כל הקללה הכתובה בספר הזה׃
Deuteronomy 29:28 (29:27) ויתשׁם יהוה מעל אדמתם באף ובחמה ובקצף גדול וישׁלכם אל ארץ אחרת כיום הזה׃
Deuteronomy 29:29 (29:28) הנסתרת ליהוה אלהינו והנגלת לנו ולבנינו עד עולם לעשׂות את כל דברי התורה הזאת׃
Deuteronomy 30:1 והיה כי יבאו עליך כל הדברים האלה הברכה והקללה אשׁר נתתי לפניך והשׁבת אל לבבך בכל הגוים אשׁר הדיחך יהוה אלהיך שׁמה׃
Deuteronomy 30:2 ושׁבת עד יהוה אלהיך ושׁמעת בקלו ככל אשׁר אנכי מצוך היום אתה ובניך בכל לבבך ובכל נפשׁך׃
Deuteronomy 30:3 ושׁב יהוה אלהיך את שׁבותך ורחמך ושׁב וקבצך מכל העמים אשׁר הפיצך יהוה אלהיך שׁמה׃
Deuteronomy 30:4 אם יהיה נדחך בקצה השׁמים משׁם יקבצך יהוה אלהיך ומשׁם יקחך׃
Deuteronomy 30:5 והביאך יהוה אלהיך אל הארץ אשׁר ירשׁו אבתיך וירשׁתה והיטבך והרבך מאבתיך׃
Deuteronomy 30:6 ומל יהוה אלהיך את לבבך ואת לבב זרעך לאהבה את יהוה אלהיך בכל לבבך ובכל נפשׁך למען חייך׃
Deuteronomy 30:7 ונתן יהוה אלהיך את כל האלות האלה על איביך ועל שׂנאיך אשׁר רדפוך׃
Deuteronomy 30:8 ואתה תשׁוב ושׁמעת בקול יהוה ועשׂית את כל מצותיו אשׁר אנכי מצוך היום׃
Deuteronomy 30:9 והותירך יהוה אלהיך בכל מעשׂה ידך בפרי בטנך ובפרי בהמתך ובפרי אדמתך לטבה כי ישׁוב יהוה לשׂושׂ עליך לטוב כאשׁר שׂשׂ על אבתיך׃
Deuteronomy 30:10 כי תשׁמע בקול יהוה אלהיך לשׁמר מצותיו וחקתיו הכתובה בספר התורה הזה כי תשׁוב אל יהוה אלהיך בכל לבבך ובכל נפשׁך׃
Deuteronomy 30:11 כי המצוה הזאת אשׁר אנכי מצוך היום לא נפלאת הוא ממך ולא רחקה הוא׃
Deuteronomy 30:12 לא בשׁמים הוא לאמר מי יעלה לנו השׁמימה ויקחה לנו וישׁמענו אתה ונעשׂנה׃
Deuteronomy 30:13 ולא מעבר לים הוא לאמר מי יעבר לנו אל עבר הים ויקחה לנו וישׁמענו אתה ונעשׂנה׃
Deuteronomy 30:14 כי קרוב אליך הדבר מאד בפיך ובלבבך לעשׂתו׃
Deuteronomy 30:15 ראה נתתי לפניך היום את החיים ואת הטוב ואת המות ואת הרע׃
Deuteronomy 30:16 אשׁר אנכי מצוך היום לאהבה את יהוה אלהיך ללכת בדרכיו ולשׁמר מצותיו וחקתיו ומשׁפטיו וחיית ורבית וברכך יהוה אלהיך בארץ אשׁר אתה בא שׁמה לרשׁתה׃
Deuteronomy 30:17 ואם יפנה לבבך ולא תשׁמע ונדחת והשׁתחוית לאלהים אחרים ועבדתם׃
Deuteronomy 30:18 הגדתי לכם היום כי אבד תאבדון לא תאריכן ימים על האדמה אשׁר אתה עבר את הירדן לבוא שׁמה לרשׁתה׃
Deuteronomy 30:19 העדתי בכם היום את השׁמים ואת הארץ החיים והמות נתתי לפניך הברכה והקללה ובחרת בחיים למען תחיה אתה וזרעך׃
Deuteronomy 30:20 לאהבה את יהוה אלהיך לשׁמע בקלו ולדבקה בו כי הוא חייך וארך ימיך לשׁבת על האדמה אשׁר נשׁבע יהוה לאבתיך לאברהם ליצחק וליעקב לתת להם׃
Deuteronomy 31:1 וילך משׁה וידבר את הדברים האלה אל כל ישׂראל׃
Deuteronomy 31:2 ויאמר אלהם בן מאה ועשׂרים שׁנה אנכי היום לא אוכל עוד לצאת ולבוא ויהוה אמר אלי לא תעבר את הירדן הזה׃
Deuteronomy 31:3 יהוה אלהיך הוא עבר לפניך הוא ישׁמיד את הגוים האלה מלפניך וירשׁתם יהושׁע הוא עבר לפניך כאשׁר דבר יהוה׃
Deuteronomy 31:4 ועשׂה יהוה להם כאשׁר עשׂה לסיחון ולעוג מלכי האמרי ולארצם אשׁר השׁמיד אתם׃
Deuteronomy 31:5 ונתנם יהוה לפניכם ועשׂיתם להם ככל המצוה אשׁר צויתי אתכם׃
Deuteronomy 31:6 חזקו ואמצו אל תיראו ואל תערצו מפניהם כי יהוה אלהיך הוא ההלך עמך לא ירפך ולא יעזבך׃
Deuteronomy 31:7 ויקרא משׁה ליהושׁע ויאמר אליו לעיני כל ישׂראל חזק ואמץ כי אתה תבוא את העם הזה אל הארץ אשׁר נשׁבע יהוה לאבתם לתת להם ואתה תנחילנה אותם׃
Deuteronomy 31:8 ויהוה הוא ההלך לפניך הוא יהיה עמך לא ירפך ולא יעזבך לא תירא ולא תחת׃
Deuteronomy 31:9 ויכתב משׁה את התורה הזאת ויתנה אל הכהנים בני לוי הנשׂאים את ארון ברית יהוה ואל כל זקני ישׂראל׃
Deuteronomy 31:10 ויצו משׁה אותם לאמר מקץ שׁבע שׁנים במעד שׁנת השׁמטה בחג הסכות׃
Deuteronomy 31:11 בבוא כל ישׂראל לראות את פני יהוה אלהיך במקום אשׁר יבחר תקרא את התורה הזאת נגד כל ישׂראל באזניהם׃
Deuteronomy 31:12 הקהל את העם האנשׁים והנשׁים והטף וגרך אשׁר בשׁעריך למען ישׁמעו ולמען ילמדו ויראו את יהוה אלהיכם ושׁמרו לעשׂות את כל דברי התורה הזאת׃
Deuteronomy 31:13 ובניהם אשׁר לא ידעו ישׁמעו ולמדו ליראה את יהוה אלהיכם כל הימים אשׁר אתם חיים על האדמה אשׁר אתם עברים את הירדן שׁמה לרשׁתה׃
Deuteronomy 31:14 ויאמר יהוה אל משׁה הן קרבו ימיך למות קרא את יהושׁע והתיצבו באהל מועד ואצונו וילך משׁה ויהושׁע ויתיצבו באהל מועד׃
Deuteronomy 31:15 וירא יהוה באהל בעמוד ענן ויעמד עמוד הענן על פתח האהל׃
Deuteronomy 31:16 ויאמר יהוה אל משׁה הנך שׁכב עם אבתיך וקם העם הזה וזנה אחרי אלהי נכר הארץ אשׁר הוא בא שׁמה בקרבו ועזבני והפר את בריתי אשׁר כרתי אתו׃
Deuteronomy 31:17 וחרה אפי בו ביום ההוא ועזבתים והסתרתי פני מהם והיה לאכל ומצאהו רעות רבות וצרות ואמר ביום ההוא הלא על כי אין אלהי בקרבי מצאוני הרעות האלה׃
Deuteronomy 31:18 ואנכי הסתר אסתיר פני ביום ההוא על כל הרעה אשׁר עשׂה כי פנה אל אלהים אחרים׃
Deuteronomy 31:19 ועתה כתבו לכם את השׁירה הזאת ולמדה את בני ישׂראל שׂימה בפיהם למען תהיה לי השׁירה הזאת לעד בבני ישׂראל׃
Deuteronomy 31:20 כי אביאנו אל האדמה אשׁר נשׁבעתי לאבתיו זבת חלב ודבשׁ ואכל ושׂבע ודשׁן ופנה אל אלהים אחרים ועבדום ונאצוני והפר את בריתי׃
Deuteronomy 31:21 והיה כי תמצאן אתו רעות רבות וצרות וענתה השׁירה הזאת לפניו לעד כי לא תשׁכח מפי זרעו כי ידעתי את יצרו אשׁר הוא עשׂה היום בטרם אביאנו אל הארץ אשׁר נשׁבעתי׃
Deuteronomy 31:22 ויכתב משׁה את השׁירה הזאת ביום ההוא וילמדה את בני ישׂראל׃
Deuteronomy 31:23 ויצו את יהושׁע בן נון ויאמר חזק ואמץ כי אתה תביא את בני ישׂראל אל הארץ אשׁר נשׁבעתי להם ואנכי אהיה עמך׃
Deuteronomy 31:24 ויהי ככלות משׁה לכתב את דברי התורה הזאת על ספר עד תמם׃
Deuteronomy 31:25 ויצו משׁה את הלוים נשׂאי ארון ברית יהוה לאמר׃
Deuteronomy 31:26 לקח את ספר התורה הזה ושׂמתם אתו מצד ארון ברית יהוה אלהיכם והיה שׁם בך לעד׃
Deuteronomy 31:27 כי אנכי ידעתי את מריך ואת ערפך הקשׁה הן בעודני חי עמכם היום ממרים היתם עם יהוה ואף כי אחרי מותי׃
Deuteronomy 31:28 הקהילו אלי את כל זקני שׁבטיכם ושׁטריכם ואדברה באזניהם את הדברים האלה ואעידה בם את השׁמים ואת הארץ׃
Deuteronomy 31:29 כי ידעתי אחרי מותי כי השׁחת תשׁחתון וסרתם מן הדרך אשׁר צויתי אתכם וקראת אתכם הרעה באחרית הימים כי תעשׂו את הרע בעיני יהוה להכעיסו במעשׂה ידיכם׃
Deuteronomy 31:30 וידבר משׁה באזני כל קהל ישׂראל את דברי השׁירה הזאת עד תמם׃
Deuteronomy 32:1 האזינו השׁמים ואדברה ותשׁמע הארץ אמרי פי׃
Deuteronomy 32:2 יערף כמטר לקחי תזל כטל אמרתי כשׂעירם עלי דשׁא וכרביבים עלי עשׂב׃
Deuteronomy 32:3 כי שׁם יהוה אקרא הבו גדל לאלהינו׃
Deuteronomy 32:4 הצור תמים פעלו כי כל דרכיו משׁפט אל אמונה ואין עול צדיק וישׁר הוא׃
Deuteronomy 32:5 שׁחת לו לא בניו מומם דור עקשׁ ופתלתל׃
Deuteronomy 32:6 ה ליהוה תגמלו זאת עם נבל ולא חכם הלוא הוא אביך קנך הוא עשׂך ויכננך׃
Deuteronomy 32:7 זכר ימות עולם בינו שׁנות דר ודר שׁאל אביך ויגדך זקניך ויאמרו׃
Deuteronomy 32:8 בהנחל עליון גוים בהפרידו בני אדם יצב גבלת עמים למספר בני ישׂראל׃
Deuteronomy 32:9 כי חלק יהוה עמו יעקב חבל נחלתו׃
Deuteronomy 32:10 ימצאהו בארץ מדבר ובתהו ילל ישׁמן יסבבנהו יבוננהו יצרנהו כאישׁון עינו׃
Deuteronomy 32:11 כנשׁר יעיר קנו על גוזליו ירחף יפרשׂ כנפיו יקחהו ישׂאהו על אברתו׃
Deuteronomy 32:12 יהוה בדד ינחנו ואין עמו אל נכר׃
Deuteronomy 32:13 ירכבהו על במותי ארץ ויאכל תנובת שׂדי וינקהו דבשׁ מסלע ושׁמן מחלמישׁ צור׃
Deuteronomy 32:14 חמאת בקר וחלב צאן עם חלב כרים ואילים בני בשׁן ועתודים עם חלב כליות חטה ודם ענב תשׁתה חמר׃
Deuteronomy 32:15 וישׁמן ישׁרון ויבעט שׁמנת עבית כשׂית ויטשׁ אלוה עשׂהו וינבל צור ישׁעתו׃
Deuteronomy 32:16 יקנאהו בזרים בתועבת יכעיסהו׃
Deuteronomy 32:17 יזבחו לשׁדים לא אלה אלהים לא ידעום חדשׁים מקרב באו לא שׂערום אבתיכם׃
Deuteronomy 32:18 צור ילדך תשׁי ותשׁכח אל מחללך׃
Deuteronomy 32:19 וירא יהוה וינאץ מכעס בניו ובנתיו׃
Deuteronomy 32:20 ויאמר אסתירה פני מהם אראה מה אחריתם כי דור תהפכת המה בנים לא אמן׃
Deuteronomy 32:21 הם קנאוני בלא אל כעסוני בהבליהם ואני אקניאם בלא עם בגוי נבל אכעיסם׃
Deuteronomy 32:22 כי אשׁ קדחה באפי ותיקד עד שׁאול תחתית ותאכל ארץ ויבלה ותלהט מוסדי הרים׃
Deuteronomy 32:23 אספה עלימו רעות חצי אכלה׃
Deuteronomy 32:24 מזי רעב ולחמי רשׁף וקטב מרירי ושׁן בהמת אשׁלח בם עם חמת זחלי עפר׃
Deuteronomy 32:25 מחוץ תשׁכל חרב ומחדרים אימה גם בחור גם בתולה יונק עם אישׁ שׂיבה׃
Deuteronomy 32:26 אמרתי אפאיהם אשׁביתה מאנושׁ זכרם׃
Deuteronomy 32:27 לולי כעס אויב אגור פן ינכרו צרימו פן יאמרו ידנו רמה ולא יהוה פעל כל זאת׃
Deuteronomy 32:28 כי גוי אבד עצות המה ואין בהם תבונה׃
Deuteronomy 32:29 לו חכמו ישׂכילו זאת יבינו לאחריתם׃
Deuteronomy 32:30 איכה ירדף אחד אלף ושׁנים יניסו רבבה אם לא כי צורם מכרם ויהוה הסגירם׃
Deuteronomy 32:31 כי לא כצורנו צורם ואיבינו פלילים׃
Deuteronomy 32:32 כי מגפן סדם גפנם ומשׁדמת עמרה ענבמו ענבי רושׁ אשׁכלת מררת׃
Deuteronomy 32:33 חמת תנינם יינם וראשׁ פתנים אכזר׃
Deuteronomy 32:34 הלא הוא כמס עמדי חתום באוצרתי׃
Deuteronomy 32:35 לי נקם ושׁלם לעת תמוט רגלם כי קרוב יום אידם וחשׁ עתדת׃
Deuteronomy 32:36 כי ידין יהוה עמו ועל עבדיו יתנחם כי יראה כי אזלת יד ואפס עצור ועזוב׃
Deuteronomy 32:37 ואמר אי אלהימו צור חסיו׃
Deuteronomy 32:38 אשׁר חלב זבחימו יאכלו ישׁתו יין נסיכם יקומו ויעזרכם יהי עליכם סתרה׃
Deuteronomy 32:39 ראו עתה כי אני אני הוא ואין אלהים עמדי אני אמית ואחיה מחצתי ואני ארפא ואין מידי מציל׃
Deuteronomy 32:40 כי אשׂא אל שׁמים ידי ואמרתי חי אנכי לעלם׃
Deuteronomy 32:41 אם שׁנותי ברק חרבי ותאחז במשׁפט ידי אשׁיב נקם לצרי ולמשׂנאי אשׁלם׃
Deuteronomy 32:42 אשׁכיר חצי מדם וחרבי תאכל בשׂר מדם חלל ושׁביה מראשׁ פרעות אויב׃
Deuteronomy 32:43 הרנינו גוים עמו כי דם עבדיו יקום ונקם ישׁיב לצריו וכפר אדמתו עמו׃
Deuteronomy 32:44 ויבא משׁה וידבר את כל דברי השׁירה הזאת באזני העם הוא והושׁע בן נון׃
Deuteronomy 32:45 ויכל משׁה לדבר את כל הדברים האלה אל כל ישׂראל׃
Deuteronomy 32:46 ויאמר אלהם שׂימו לבבכם לכל הדברים אשׁר אנכי מעיד בכם היום אשׁר תצום את בניכם לשׁמר לעשׂות את כל דברי התורה הזאת׃
Deuteronomy 32:47 כי לא דבר רק הוא מכם כי הוא חייכם ובדבר הזה תאריכו ימים על האדמה אשׁר אתם עברים את הירדן שׁמה לרשׁתה׃
Deuteronomy 32:48 וידבר יהוה אל משׁה בעצם היום הזה לאמר׃
Deuteronomy 32:49 עלה אל הר העברים הזה הר נבו אשׁר בארץ מואב אשׁר על פני ירחו וראה את ארץ כנען אשׁר אני נתן לבני ישׂראל לאחזה׃
Deuteronomy 32:50 ומת בהר אשׁר אתה עלה שׁמה והאסף אל עמיך כאשׁר מת אהרן אחיך בהר ההר ויאסף אל עמיו׃
Deuteronomy 32:51 על אשׁר מעלתם בי בתוך בני ישׂראל במי מריבת קדשׁ מדבר צן על אשׁר לא קדשׁתם אותי בתוך בני ישׂראל׃
Deuteronomy 32:52 כי מנגד תראה את הארץ ושׁמה לא תבוא אל הארץ אשׁר אני נתן לבני ישׂראל׃
Deuteronomy 33:1 וזאת הברכה אשׁר ברך משׁה אישׁ האלהים את בני ישׂראל לפני מותו׃
Deuteronomy 33:2 ויאמר יהוה מסיני בא וזרח משׂעיר למו הופיע מהר פארן ואתה מרבבת קדשׁ מימינו אשׁדת׃
Deuteronomy 33:3 אף חבב עמים כל קדשׁיו בידך והם תכו לרגלך ישׂא מדברתיך׃
Deuteronomy 33:4 תורה צוה לנו משׁה מורשׁה קהלת יעקב׃
Deuteronomy 33:5 ויהי בישׁרון מלך בהתאסף ראשׁי עם יחד שׁבטי ישׂראל׃
Deuteronomy 33:6 יחי ראובן ואל ימת ויהי מתיו מספר׃
Deuteronomy 33:7 וזאת ליהודה ויאמר שׁמע יהוה קול יהודה ואל עמו תביאנו ידיו רב לו ועזר מצריו תהיה׃
Deuteronomy 33:8 וללוי אמר תמיך ואוריך לאישׁ חסידך אשׁר נסיתו במסה תריבהו על מי מריבה׃
Deuteronomy 33:9 האמר לאביו ולאמו לא ראיתיו ואת אחיו לא הכיר ואת בנו לא ידע כי שׁמרו אמרתך ובריתך ינצרו׃
Deuteronomy 33:10 יורו משׁפטיך ליעקב ותורתך לישׂראל ישׂימו קטורה באפך וכליל על מזבחך׃
Deuteronomy 33:11 ברך יהוה חילו ופעל ידיו תרצה מחץ מתנים קמיו ומשׂנאיו מן יקומון׃
Deuteronomy 33:12 לבנימן אמר ידיד יהוה ישׁכן לבטח עליו חפף עליו כל היום ובין כתפיו שׁכן׃
Deuteronomy 33:13 וליוסף אמר מברכת יהוה ארצו ממגד שׁמים מטל ומתהום רבצת תחת׃
Deuteronomy 33:14 וממגד תבואת שׁמשׁ וממגד גרשׁ ירחים׃
Deuteronomy 33:15 ומראשׁ הררי קדם וממגד גבעות עולם׃
Deuteronomy 33:16 וממגד ארץ ומלאה ורצון שׁכני סנה תבואתה לראשׁ יוסף ולקדקד נזיר אחיו׃
Deuteronomy 33:17 בכור שׁורו הדר לו וקרני ראם קרניו בהם עמים ינגח יחדו אפסי ארץ והם רבבות אפרים והם אלפי מנשׁה׃
Deuteronomy 33:18 ולזבולן אמר שׂמח זבולן בצאתך וישׂשכר באהליך׃
Deuteronomy 33:19 עמים הר יקראו שׁם יזבחו זבחי צדק כי שׁפע ימים יינקו ושׂפני טמוני חול׃
Deuteronomy 33:20 ולגד אמר ברוך מרחיב גד כלביא שׁכן וטרף זרוע אף קדקד׃
Deuteronomy 33:21 וירא ראשׁית לו כי שׁם חלקת מחקק ספון ויתא ראשׁי עם צדקת יהוה עשׂה ומשׁפטיו עם ישׂראל׃
Deuteronomy 33:22 ולדן אמר דן גור אריה יזנק מן הבשׁן׃
Deuteronomy 33:23 ולנפתלי אמר נפתלי שׂבע רצון ומלא ברכת יהוה ים ודרום ירשׁה׃
Deuteronomy 33:24 ולאשׁר אמר ברוך מבנים אשׁר יהי רצוי אחיו וטבל בשׁמן רגלו׃
Deuteronomy 33:25 ברזל ונחשׁת מנעלך וכימיך דבאך׃
Deuteronomy 33:26 אין כאל ישׁרון רכב שׁמים בעזרך ובגאותו שׁחקים׃
Deuteronomy 33:27 מענה אלהי קדם ומתחת זרעת עולם ויגרשׁ מפניך אויב ויאמר השׁמד׃
Deuteronomy 33:28 וישׁכן ישׂראל בטח בדד עין יעקב אל ארץ דגן ותירושׁ אף שׁמיו יערפו טל׃
Deuteronomy 33:29 אשׁריך ישׂראל מי כמוך עם נושׁע ביהוה מגן עזרך ואשׁר חרב גאותך ויכחשׁו איביך לך ואתה על במותימו תדרך׃
Deuteronomy 34:1 ויעל משׁה מערבת מואב אל הר נבו ראשׁ הפסגה אשׁר על פני ירחו ויראהו יהוה את כל הארץ את הגלעד עד דן׃
Deuteronomy 34:2 ואת כל נפתלי ואת ארץ אפרים ומנשׁה ואת כל ארץ יהודה עד הים האחרון׃
Deuteronomy 34:3 ואת הנגב ואת הככר בקעת ירחו עיר התמרים עד צער׃
Deuteronomy 34:4 ויאמר יהוה אליו זאת הארץ אשׁר נשׁבעתי לאברהם ליצחק וליעקב לאמר לזרעך אתננה הראיתיך בעיניך ושׁמה לא תעבר׃
Deuteronomy 34:5 וימת שׁם משׁה עבד יהוה בארץ מואב על פי יהוה׃
Deuteronomy 34:6 ויקבר אתו בגי בארץ מואב מול בית פעור ולא ידע אישׁ את קברתו עד היום הזה׃
Deuteronomy 34:7 ומשׁה בן מאה ועשׂרים שׁנה במתו לא כהתה עינו ולא נס לחה׃
Deuteronomy 34:8 ויבכו בני ישׂראל את משׁה בערבת מואב שׁלשׁים יום ויתמו ימי בכי אבל משׁה׃
Deuteronomy 34:9 ויהושׁע בן נון מלא רוח חכמה כי סמך משׁה את ידיו עליו וישׁמעו אליו בני ישׂראל ויעשׂו כאשׁר צוה יהוה את משׁה׃
Deuteronomy 34:10 ולא קם נביא עוד בישׂראל כמשׁה אשׁר ידעו יהוה פנים אל פנים׃
Deuteronomy 34:11 לכל האתת והמופתים אשׁר שׁלחו יהוה לעשׂות בארץ מצרים לפרעה ולכל עבדיו ולכל ארצו׃
Deuteronomy 34:12 ולכל היד החזקה ולכל המורא הגדול אשׁר עשׂה משׁה לעיני כל ישׂראל׃
Joshua 1:1 ויהי אחרי מות משׁה עבד יהוה ויאמר יהוה אל יהושׁע בן נון משׁרת משׁה לאמר׃
Joshua 1:2 משׁה עבדי מת ועתה קום עבר את הירדן הזה אתה וכל העם הזה אל הארץ אשׁר אנכי נתן להם לבני ישׂראל׃
Joshua 1:3 כל מקום אשׁר תדרך כף רגלכם בו לכם נתתיו כאשׁר דברתי אל משׁה׃
Joshua 1:4 מהמדבר והלבנון הזה ועד הנהר הגדול נהר פרת כל ארץ החתים ועד הים הגדול מבוא השׁמשׁ יהיה גבולכם׃
Joshua 1:5 לא יתיצב אישׁ לפניך כל ימי חייך כאשׁר הייתי עם משׁה אהיה עמך לא ארפך ולא אעזבך׃
Joshua 1:6 חזק ואמץ כי אתה תנחיל את העם הזה את הארץ אשׁר נשׁבעתי לאבותם לתת׃
Joshua 1:7 רק חזק ואמץ מאד לשׁמר לעשׂות ככל התורה אשׁר צוך משׁה עבדי אל תסור ממנו ימין ושׂמאול למען תשׂכיל בכל אשׁר תלך׃
Joshua 1:8 לא ימושׁ ספר התורה הזה מפיך והגית בו יומם ולילה למען תשׁמר לעשׂות ככל הכתוב בו כי אז תצליח את דרכך ואז תשׂכיל׃
Joshua 1:9 הלוא צויתיך חזק ואמץ אל תערץ ואל תחת כי עמך יהוה אלהיך בכל אשׁר תלך׃
Joshua 1:10 ויצו יהושׁע את שׁטרי העם לאמר׃
Joshua 1:11 עברו בקרב המחנה וצוו את העם לאמר הכינו לכם צידה כי בעוד שׁלשׁת ימים אתם עברים את הירדן הזה לבוא לרשׁת את הארץ אשׁר יהוה אלהיכם נתן לכם לרשׁתה׃
Joshua 1:12 ולראובני ולגדי ולחצי שׁבט המנשׁה אמר יהושׁע לאמר׃
Joshua 1:13 זכור את הדבר אשׁר צוה אתכם משׁה עבד יהוה לאמר יהוה אלהיכם מניח לכם ונתן לכם את הארץ הזאת׃
Joshua 1:14 נשׁיכם טפכם ומקניכם ישׁבו בארץ אשׁר נתן לכם משׁה בעבר הירדן ואתם תעברו חמשׁים לפני אחיכם כל גבורי החיל ועזרתם אותם׃
Joshua 1:15 עד אשׁר יניח יהוה לאחיכם ככם וירשׁו גם המה את הארץ אשׁר יהוה אלהיכם נתן להם ושׁבתם לארץ ירשׁתכם וירשׁתם אותה אשׁר נתן לכם משׁה עבד יהוה בעבר הירדן מזרח השׁמשׁ׃
Joshua 1:16 ויענו את יהושׁע לאמר כל אשׁר צויתנו נעשׂה ואל כל אשׁר תשׁלחנו נלך׃
Joshua 1:17 ככל אשׁר שׁמענו אל משׁה כן נשׁמע אליך רק יהיה יהוה אלהיך עמך כאשׁר היה עם משׁה׃
Joshua 1:18 כל אישׁ אשׁר ימרה את פיך ולא ישׁמע את דבריך לכל אשׁר תצונו יומת רק חזק ואמץ׃
Joshua 2:1 וישׁלח יהושׁע בן נון מן השׁטים שׁנים אנשׁים מרגלים חרשׁ לאמר לכו ראו את הארץ ואת יריחו וילכו ויבאו בית אשׁה זונה ושׁמה רחב וישׁכבו שׁמה׃
Joshua 2:2 ויאמר למלך יריחו לאמר הנה אנשׁים באו הנה הלילה מבני ישׂראל לחפר את הארץ׃
Joshua 2:3 וישׁלח מלך יריחו אל רחב לאמר הוציאי האנשׁים הבאים אליך אשׁר באו לביתך כי לחפר את כל הארץ באו׃
Joshua 2:4 ותקח האשׁה את שׁני האנשׁים ותצפנו ותאמר כן באו אלי האנשׁים ולא ידעתי מאין המה׃
Joshua 2:5 ויהי השׁער לסגור בחשׁך והאנשׁים יצאו לא ידעתי אנה הלכו האנשׁים רדפו מהר אחריהם כי תשׂיגום׃
Joshua 2:6 והיא העלתם הגגה ותטמנם בפשׁתי העץ הערכות לה על הגג׃
Joshua 2:7 והאנשׁים רדפו אחריהם דרך הירדן על המעברות והשׁער סגרו אחרי כאשׁר יצאו הרדפים אחריהם׃
Joshua 2:8 והמה טרם ישׁכבון והיא עלתה עליהם על הגג׃
Joshua 2:9 ותאמר אל האנשׁים ידעתי כי נתן יהוה לכם את הארץ וכי נפלה אימתכם עלינו וכי נמגו כל ישׁבי הארץ מפניכם׃
Joshua 2:10 כי שׁמענו את אשׁר הובישׁ יהוה את מי ים סוף מפניכם בצאתכם ממצרים ואשׁר עשׂיתם לשׁני מלכי האמרי אשׁר בעבר הירדן לסיחן ולעוג אשׁר החרמתם אותם׃
Joshua 2:11 ונשׁמע וימס לבבנו ולא קמה עוד רוח באישׁ מפניכם כי יהוה אלהיכם הוא אלהים בשׁמים ממעל ועל הארץ מתחת׃
Joshua 2:12 ועתה השׁבעו נא לי ביהוה כי עשׂיתי עמכם חסד ועשׂיתם גם אתם עם בית אבי חסד ונתתם לי אות אמת׃
Joshua 2:13 והחיתם את אבי ואת אמי ואת אחי ואת אחותי ואת כל אשׁר להם והצלתם את נפשׁתינו ממות׃
Joshua 2:14 ויאמרו לה האנשׁים נפשׁנו תחתיכם למות אם לא תגידו את דברנו זה והיה בתת יהוה לנו את הארץ ועשׂינו עמך חסד ואמת׃
Joshua 2:15 ותורדם בחבל בעד החלון כי ביתה בקיר החומה ובחומה היא יושׁבת׃
Joshua 2:16 ותאמר להם ההרה לכו פן יפגעו בכם הרדפים ונחבתם שׁמה שׁלשׁת ימים עד שׁוב הרדפים ואחר תלכו לדרככם׃
Joshua 2:17 ויאמרו אליה האנשׁים נקים אנחנו משׁבעתך הזה אשׁר השׁבעתנו׃
Joshua 2:18 הנה אנחנו באים בארץ את תקות חוט השׁני הזה תקשׁרי בחלון אשׁר הורדתנו בו ואת אביך ואת אמך ואת אחיך ואת כל בית אביך תאספי אליך הביתה׃
Joshua 2:19 והיה כל אשׁר יצא מדלתי ביתך החוצה דמו בראשׁו ואנחנו נקים וכל אשׁר יהיה אתך בבית דמו בראשׁנו אם יד תהיה׃
Joshua 2:20 ואם תגידי את דברנו זה והיינו נקים משׁבעתך אשׁר השׁבעתנו׃
Joshua 2:21 ותאמר כדבריכם כן הוא ותשׁלחם וילכו ותקשׁר את תקות השׁני בחלון׃
Joshua 2:22 וילכו ויבאו ההרה וישׁבו שׁם שׁלשׁת ימים עד שׁבו הרדפים ויבקשׁו הרדפים בכל הדרך ולא מצאו׃
Joshua 2:23 וישׁבו שׁני האנשׁים וירדו מההר ויעברו ויבאו אל יהושׁע בן נון ויספרו לו את כל המצאות אותם׃
Joshua 2:24 ויאמרו אל יהושׁע כי נתן יהוה בידנו את כל הארץ וגם נמגו כל ישׁבי הארץ מפנינו׃
Joshua 3:1 וישׁכם יהושׁע בבקר ויסעו מהשׁטים ויבאו עד הירדן הוא וכל בני ישׂראל וילנו שׁם טרם יעברו׃
Joshua 3:2 ויהי מקצה שׁלשׁת ימים ויעברו השׁטרים בקרב המחנה׃
Joshua 3:3 ויצוו את העם לאמר כראותכם את ארון ברית יהוה אלהיכם והכהנים הלוים נשׂאים אתו ואתם תסעו ממקומכם והלכתם אחריו׃
Joshua 3:4 אך רחוק יהיה ביניכם ובינו כאלפים אמה במדה אל תקרבו אליו למען אשׁר תדעו את הדרך אשׁר תלכו בה כי לא עברתם בדרך מתמול שׁלשׁום׃
Joshua 3:5 ויאמר יהושׁע אל העם התקדשׁו כי מחר יעשׂה יהוה בקרבכם נפלאות׃
Joshua 3:6 ויאמר יהושׁע אל הכהנים לאמר שׂאו את ארון הברית ועברו לפני העם וישׂאו את ארון הברית וילכו לפני העם׃
Joshua 3:7 ויאמר יהוה אל יהושׁע היום הזה אחל גדלך בעיני כל ישׂראל אשׁר ידעון כי כאשׁר הייתי עם משׁה אהיה עמך׃
Joshua 3:8 ואתה תצוה את הכהנים נשׂאי ארון הברית לאמר כבאכם עד קצה מי הירדן בירדן תעמדו׃
Joshua 3:9 ויאמר יהושׁע אל בני ישׂראל גשׁו הנה ושׁמעו את דברי יהוה אלהיכם׃
Joshua 3:10 ויאמר יהושׁע בזאת תדעון כי אל חי בקרבכם והורשׁ יורישׁ מפניכם את הכנעני ואת החתי ואת החוי ואת הפרזי ואת הגרגשׁי והאמרי והיבוסי׃
Joshua 3:11 הנה ארון הברית אדון כל הארץ עבר לפניכם בירדן׃
Joshua 3:12 ועתה קחו לכם שׁני עשׂר אישׁ משׁבטי ישׂראל אישׁ אחד אישׁ אחד לשׁבט׃
Joshua 3:13 והיה כנוח כפות רגלי הכהנים נשׂאי ארון יהוה אדון כל הארץ במי הירדן מי הירדן יכרתון המים הירדים מלמעלה ויעמדו נד אחד׃
Joshua 3:14 ויהי בנסע העם מאהליהם לעבר את הירדן והכהנים נשׂאי הארון הברית לפני העם׃
Joshua 3:15 וכבוא נשׂאי הארון עד הירדן ורגלי הכהנים נשׂאי הארון נטבלו בקצה המים והירדן מלא על כל גדותיו כל ימי קציר׃
Joshua 3:16 ויעמדו המים הירדים מלמעלה קמו נד אחד הרחק מאד באדם העיר אשׁר מצד צרתן והירדים על ים הערבה ים המלח תמו נכרתו והעם עברו נגד יריחו׃
Joshua 3:17 ויעמדו הכהנים נשׂאי הארון ברית יהוה בחרבה בתוך הירדן הכן וכל ישׂראל עברים בחרבה עד אשׁר תמו כל הגוי לעבר את הירדן׃
Joshua 4:1 ויהי כאשׁר תמו כל הגוי לעבור את הירדן ויאמר יהוה אל יהושׁע לאמר׃
Joshua 4:2 קחו לכם מן העם שׁנים עשׂר אנשׁים אישׁ אחד אישׁ אחד משׁבט׃
Joshua 4:3 וצוו אותם לאמר שׂאו לכם מזה מתוך הירדן ממצב רגלי הכהנים הכין שׁתים עשׂרה אבנים והעברתם אותם עמכם והנחתם אותם במלון אשׁר תלינו בו הלילה׃
Joshua 4:4 ויקרא יהושׁע אל שׁנים העשׂר אישׁ אשׁר הכין מבני ישׂראל אישׁ אחד אישׁ אחד משׁבט׃
Joshua 4:5 ויאמר להם יהושׁע עברו לפני ארון יהוה אלהיכם אל תוך הירדן והרימו לכם אישׁ אבן אחת על שׁכמו למספר שׁבטי בני ישׂראל׃
Joshua 4:6 למען תהיה זאת אות בקרבכם כי ישׁאלון בניכם מחר לאמר מה האבנים האלה׃
Joshua 4:7 ואמרתם להם אשׁר נכרתו מימי הירדן מפני ארון ברית יהוה בעברו בירדן נכרתו מי הירדן והיו האבנים האלה לזכרון לבני ישׂראל עד עולם׃
Joshua 4:8 ויעשׂו כן בני ישׂראל כאשׁר צוה יהושׁע וישׂאו שׁתי עשׂרה אבנים מתוך הירדן כאשׁר דבר יהוה אל יהושׁע למספר שׁבטי בני ישׂראל ויעברום עמם אל המלון וינחום שׁם׃
Joshua 4:9 ושׁתים עשׂרה אבנים הקים יהושׁע בתוך הירדן תחת מצב רגלי הכהנים נשׂאי ארון הברית ויהיו שׁם עד היום הזה׃
Joshua 4:10 והכהנים נשׂאי הארון עמדים בתוך הירדן עד תם כל הדבר אשׁר צוה יהוה את יהושׁע לדבר אל העם ככל אשׁר צוה משׁה את יהושׁע וימהרו העם ויעברו׃
Joshua 4:11 ויהי כאשׁר תם כל העם לעבור ויעבר ארון יהוה והכהנים לפני העם׃
Joshua 4:12 ויעברו בני ראובן ובני גד וחצי שׁבט המנשׁה חמשׁים לפני בני ישׂראל כאשׁר דבר אליהם משׁה׃
Joshua 4:13 כארבעים אלף חלוצי הצבא עברו לפני יהוה למלחמה אל ערבות יריחו׃
Joshua 4:14 ביום ההוא גדל יהוה את יהושׁע בעיני כל ישׂראל ויראו אתו כאשׁר יראו את משׁה כל ימי חייו׃
Joshua 4:15 ויאמר יהוה אל יהושׁע לאמר׃
Joshua 4:16 צוה את הכהנים נשׂאי ארון העדות ויעלו מן הירדן׃
Joshua 4:17 ויצו יהושׁע את הכהנים לאמר עלו מן הירדן׃
Joshua 4:18 ויהי בעלות הכהנים נשׂאי ארון ברית יהוה מתוך הירדן נתקו כפות רגלי הכהנים אל החרבה וישׁבו מי הירדן למקומם וילכו כתמול שׁלשׁום על כל גדותיו׃
Joshua 4:19 והעם עלו מן הירדן בעשׂור לחדשׁ הראשׁון ויחנו בגלגל בקצה מזרח יריחו׃
Joshua 4:20 ואת שׁתים עשׂרה האבנים האלה אשׁר לקחו מן הירדן הקים יהושׁע בגלגל׃
Joshua 4:21 ויאמר אל בני ישׂראל לאמר אשׁר ישׁאלון בניכם מחר את אבותם לאמר מה האבנים האלה׃
Joshua 4:22 והודעתם את בניכם לאמר ביבשׁה עבר ישׂראל את הירדן הזה׃
Joshua 4:23 אשׁר הובישׁ יהוה אלהיכם את מי הירדן מפניכם עד עברכם כאשׁר עשׂה יהוה אלהיכם לים סוף אשׁר הובישׁ מפנינו עד עברנו׃
Joshua 4:24 למען דעת כל עמי הארץ את יד יהוה כי חזקה היא למען יראתם את יהוה אלהיכם כל הימים׃
Joshua 5:1 ויהי כשׁמע כל מלכי האמרי אשׁר בעבר הירדן ימה וכל מלכי הכנעני אשׁר על הים את אשׁר הובישׁ יהוה את מי הירדן מפני בני ישׂראל עד עברנו וימס לבבם ולא היה בם עוד רוח מפני בני ישׂראל׃
Joshua 5:2 בעת ההיא אמר יהוה אל יהושׁע עשׂה לך חרבות צרים ושׁוב מל את בני ישׂראל שׁנית׃
Joshua 5:3 ויעשׂ לו יהושׁע חרבות צרים וימל את בני ישׂראל אל גבעת הערלות׃
Joshua 5:4 וזה הדבר אשׁר מל יהושׁע כל העם היצא ממצרים הזכרים כל אנשׁי המלחמה מתו במדבר בדרך בצאתם ממצרים׃
Joshua 5:5 כי מלים היו כל העם היצאים וכל העם הילדים במדבר בדרך בצאתם ממצרים לא מלו׃
Joshua 5:6 כי ארבעים שׁנה הלכו בני ישׂראל במדבר עד תם כל הגוי אנשׁי המלחמה היצאים ממצרים אשׁר לא שׁמעו בקול יהוה אשׁר נשׁבע יהוה להם לבלתי הראותם את הארץ אשׁר נשׁבע יהוה לאבותם לתת לנו ארץ זבת חלב ודבשׁ׃
Joshua 5:7 ואת בניהם הקים תחתם אתם מל יהושׁע כי ערלים היו כי לא מלו אותם בדרך׃
Joshua 5:8 ויהי כאשׁר תמו כל הגוי להמול וישׁבו תחתם במחנה עד חיותם׃
Joshua 5:9 ויאמר יהוה אל יהושׁע היום גלותי את חרפת מצרים מעליכם ויקרא שׁם המקום ההוא גלגל עד היום הזה׃
Joshua 5:10 ויחנו בני ישׂראל בגלגל ויעשׂו את הפסח בארבעה עשׂר יום לחדשׁ בערב בערבות יריחו׃
Joshua 5:11 ויאכלו מעבור הארץ ממחרת הפסח מצות וקלוי בעצם היום הזה׃
Joshua 5:12 וישׁבת המן ממחרת באכלם מעבור הארץ ולא היה עוד לבני ישׂראל מן ויאכלו מתבואת ארץ כנען בשׁנה ההיא׃
Joshua 5:13 ויהי בהיות יהושׁע ביריחו וישׂא עיניו וירא והנה אישׁ עמד לנגדו וחרבו שׁלופה בידו וילך יהושׁע אליו ויאמר לו הלנו אתה אם לצרינו׃
Joshua 5:14 ויאמר לא כי אני שׂר צבא יהוה עתה באתי ויפל יהושׁע אל פניו ארצה וישׁתחו ויאמר לו מה אדני מדבר אל עבדו׃
Joshua 5:15 ויאמר שׂר צבא יהוה אל יהושׁע שׁל נעלך מעל רגלך כי המקום אשׁר אתה עמד עליו קדשׁ הוא ויעשׂ יהושׁע כן׃
Joshua 6:1 ויריחו סגרת ומסגרת מפני בני ישׂראל אין יוצא ואין בא׃
Joshua 6:2 ויאמר יהוה אל יהושׁע ראה נתתי בידך את יריחו ואת מלכה גבורי החיל׃
Joshua 6:3 וסבתם את העיר כל אנשׁי המלחמה הקיף את העיר פעם אחת כה תעשׂה שׁשׁת ימים׃
Joshua 6:4 ושׁבעה כהנים ישׂאו שׁבעה שׁופרות היובלים לפני הארון וביום השׁביעי תסבו את העיר שׁבע פעמים והכהנים יתקעו בשׁופרות׃
Joshua 6:5 והיה במשׁך בקרן היובל בשׁמעכם את קול השׁופר יריעו כל העם תרועה גדולה ונפלה חומת העיר תחתיה ועלו העם אישׁ נגדו׃
Joshua 6:6 ויקרא יהושׁע בן נון אל הכהנים ויאמר אלהם שׂאו את ארון הברית ושׁבעה כהנים ישׂאו שׁבעה שׁופרות יובלים לפני ארון יהוה׃
Joshua 6:7 ויאמרו אל העם עברו וסבו את העיר והחלוץ יעבר לפני ארון יהוה׃
Joshua 6:8 ויהי כאמר יהושׁע אל העם ושׁבעה הכהנים נשׂאים שׁבעה שׁופרות היובלים לפני יהוה עברו ותקעו בשׁופרות וארון ברית יהוה הלך אחריהם׃
Joshua 6:9 והחלוץ הלך לפני הכהנים תקעו השׁופרות והמאסף הלך אחרי הארון הלוך ותקוע בשׁופרות׃
Joshua 6:10 ואת העם צוה יהושׁע לאמר לא תריעו ולא תשׁמיעו את קולכם ולא יצא מפיכם דבר עד יום אמרי אליכם הריעו והריעתם׃
Joshua 6:11 ויסב ארון יהוה את העיר הקף פעם אחת ויבאו המחנה וילינו במחנה׃
Joshua 6:12 וישׁכם יהושׁע בבקר וישׂאו הכהנים את ארון יהוה׃
Joshua 6:13 ושׁבעה הכהנים נשׂאים שׁבעה שׁופרות היבלים לפני ארון יהוה הלכים הלוך ותקעו בשׁופרות והחלוץ הלך לפניהם והמאסף הלך אחרי ארון יהוה הולך ותקוע בשׁופרות׃
Joshua 6:14 ויסבו את העיר ביום השׁני פעם אחת וישׁבו המחנה כה עשׂו שׁשׁת ימים׃
Joshua 6:15 ויהי ביום השׁביעי וישׁכמו כעלות השׁחר ויסבו את העיר כמשׁפט הזה שׁבע פעמים רק ביום ההוא סבבו את העיר שׁבע פעמים׃
Joshua 6:16 ויהי בפעם השׁביעית תקעו הכהנים בשׁופרות ויאמר יהושׁע אל העם הריעו כי נתן יהוה לכם את העיר׃
Joshua 6:17 והיתה העיר חרם היא וכל אשׁר בה ליהוה רק רחב הזונה תחיה היא וכל אשׁר אתה בבית כי החבאתה את המלאכים אשׁר שׁלחנו׃
Joshua 6:18 ורק אתם שׁמרו מן החרם פן תחרימו ולקחתם מן החרם ושׂמתם את מחנה ישׂראל לחרם ועכרתם אותו׃
Joshua 6:19 וכל כסף וזהב וכלי נחשׁת וברזל קדשׁ הוא ליהוה אוצר יהוה יבוא׃
Joshua 6:20 וירע העם ויתקעו בשׁפרות ויהי כשׁמע העם את קול השׁופר ויריעו העם תרועה גדולה ותפל החומה תחתיה ויעל העם העירה אישׁ נגדו וילכדו את העיר׃
Joshua 6:21 ויחרימו את כל אשׁר בעיר מאישׁ ועד אשׁה מנער ועד זקן ועד שׁור ושׂה וחמור לפי חרב׃
Joshua 6:22 ולשׁנים האנשׁים המרגלים את הארץ אמר יהושׁע באו בית האשׁה הזונה והוציאו משׁם את האשׁה ואת כל אשׁר לה כאשׁר נשׁבעתם׃
Joshua 6:23 ויבאו הנערים המרגלים ויציאו את רחב ואת אביה ואת אמה ואת אחיה ואת כל אשׁר לה ואת כל משׁפחותיה הוציאו ויניחום מחוץ למחנה ישׂראל׃
Joshua 6:24 והעיר שׂרפו באשׁ וכל אשׁר בה רק הכסף והזהב וכלי הנחשׁת והברזל נתנו אוצר בית יהוה׃
Joshua 6:25 ואת רחב הזונה ואת בית אביה ואת כל אשׁר לה החיה יהושׁע ותשׁב בקרב ישׂראל עד היום הזה כי החביאה את המלאכים אשׁר שׁלח יהושׁע לרגל את יריחו׃
Joshua 6:26 וישׁבע יהושׁע בעת ההיא לאמר ארור האישׁ לפני יהוה אשׁר יקום ובנה את העיר הזאת את יריחו בבכרו ייסדנה ובצעירו יציב דלתיה׃
Joshua 6:27 ויהי יהוה את יהושׁע ויהי שׁמעו בכל הארץ׃
Joshua 7:1 וימעלו בני ישׂראל מעל בחרם ויקח עכן בן כרמי בן זבדי בן זרח למטה יהודה מן החרם ויחר אף יהוה בבני ישׂראל׃
Joshua 7:2 וישׁלח יהושׁע אנשׁים מיריחו העי אשׁר עם בית און מקדם לבית אל ויאמר אליהם לאמר עלו ורגלו את הארץ ויעלו האנשׁים וירגלו את העי׃
Joshua 7:3 וישׁבו אל יהושׁע ויאמרו אליו אל יעל כל העם כאלפים אישׁ או כשׁלשׁת אלפים אישׁ יעלו ויכו את העי אל תיגע שׁמה את כל העם כי מעט המה׃
Joshua 7:4 ויעלו מן העם שׁמה כשׁלשׁת אלפים אישׁ וינסו לפני אנשׁי העי׃
Joshua 7:5 ויכו מהם אנשׁי העי כשׁלשׁים ושׁשׁה אישׁ וירדפום לפני השׁער עד השׁברים ויכום במורד וימס לבב העם ויהי למים׃
Joshua 7:6 ויקרע יהושׁע שׂמלתיו ויפל על פניו ארצה לפני ארון יהוה עד הערב הוא וזקני ישׂראל ויעלו עפר על ראשׁם׃
Joshua 7:7 ויאמר יהושׁע אהה אדני יהוה למה העברת העביר את העם הזה את הירדן לתת אתנו ביד האמרי להאבידנו ולו הואלנו ונשׁב בעבר הירדן׃
Joshua 7:8 בי אדני מה אמר אחרי אשׁר הפך ישׂראל ערף לפני איביו׃
Joshua 7:9 וישׁמעו הכנעני וכל ישׁבי הארץ ונסבו עלינו והכריתו את שׁמנו מן הארץ ומה תעשׂה לשׁמך הגדול׃
Joshua 7:10 ויאמר יהוה אל יהושׁע קם לך למה זה אתה נפל על פניך׃
Joshua 7:11 חטא ישׂראל וגם עברו את בריתי אשׁר צויתי אותם וגם לקחו מן החרם וגם גנבו וגם כחשׁו וגם שׂמו בכליהם׃
Joshua 7:12 ולא יכלו בני ישׂראל לקום לפני איביהם ערף יפנו לפני איביהם כי היו לחרם לא אוסיף להיות עמכם אם לא תשׁמידו החרם מקרבכם׃
Joshua 7:13 קם קדשׁ את העם ואמרת התקדשׁו למחר כי כה אמר יהוה אלהי ישׂראל חרם בקרבך ישׂראל לא תוכל לקום לפני איביך עד הסירכם החרם מקרבכם׃
Joshua 7:14 ונקרבתם בבקר לשׁבטיכם והיה השׁבט אשׁר ילכדנו יהוה יקרב למשׁפחות והמשׁפחה אשׁר ילכדנה יהוה תקרב לבתים והבית אשׁר ילכדנו יהוה יקרב לגברים׃
Joshua 7:15 והיה הנלכד בחרם ישׂרף באשׁ אתו ואת כל אשׁר לו כי עבר את ברית יהוה וכי עשׂה נבלה בישׂראל׃
Joshua 7:16 וישׁכם יהושׁע בבקר ויקרב את ישׂראל לשׁבטיו וילכד שׁבט יהודה׃
Joshua 7:17 ויקרב את משׁפחת יהודה וילכד את משׁפחת הזרחי ויקרב את משׁפחת הזרחי לגברים וילכד זבדי׃
Joshua 7:18 ויקרב את ביתו לגברים וילכד עכן בן כרמי בן זבדי בן זרח למטה יהודה׃
Joshua 7:19 ויאמר יהושׁע אל עכן בני שׂים נא כבוד ליהוה אלהי ישׂראל ותן לו תודה והגד נא לי מה עשׂית אל תכחד ממני׃
Joshua 7:20 ויען עכן את יהושׁע ויאמר אמנה אנכי חטאתי ליהוה אלהי ישׂראל וכזאת וכזאת עשׂיתי׃
Joshua 7:21 ואראה בשׁלל אדרת שׁנער אחת טובה ומאתים שׁקלים כסף ולשׁון זהב אחד חמשׁים שׁקלים משׁקלו ואחמדם ואקחם והנם טמונים בארץ בתוך האהלי והכסף תחתיה׃
Joshua 7:22 וישׁלח יהושׁע מלאכים וירצו האהלה והנה טמונה באהלו והכסף תחתיה׃
Joshua 7:23 ויקחום מתוך האהל ויבאום אל יהושׁע ואל כל בני ישׂראל ויצקם לפני יהוה׃
Joshua 7:24 ויקח יהושׁע את עכן בן זרח ואת הכסף ואת האדרת ואת לשׁון הזהב ואת בניו ואת בנתיו ואת שׁורו ואת חמרו ואת צאנו ואת אהלו ואת כל אשׁר לו וכל ישׂראל עמו ויעלו אתם עמק עכור׃
Joshua 7:25 ויאמר יהושׁע מה עכרתנו יעכרך יהוה ביום הזה וירגמו אתו כל ישׂראל אבן וישׂרפו אתם באשׁ ויסקלו אתם באבנים׃
Joshua 7:26 ויקימו עליו גל אבנים גדול עד היום הזה וישׁב יהוה מחרון אפו על כן קרא שׁם המקום ההוא עמק עכור עד היום הזה׃
Joshua 8:1 ויאמר יהוה אל יהושׁע אל תירא ואל תחת קח עמך את כל עם המלחמה וקום עלה העי ראה נתתי בידך את מלך העי ואת עמו ואת עירו ואת ארצו׃
Joshua 8:2 ועשׂית לעי ולמלכה כאשׁר עשׂית ליריחו ולמלכה רק שׁללה ובהמתה תבזו לכם שׂים לך ארב לעיר מאחריה׃
Joshua 8:3 ויקם יהושׁע וכל עם המלחמה לעלות העי ויבחר יהושׁע שׁלשׁים אלף אישׁ גבורי החיל וישׁלחם לילה׃
Joshua 8:4 ויצו אתם לאמר ראו אתם ארבים לעיר מאחרי העיר אל תרחיקו מן העיר מאד והייתם כלכם נכנים׃
Joshua 8:5 ואני וכל העם אשׁר אתי נקרב אל העיר והיה כי יצאו לקראתנו כאשׁר בראשׁנה ונסנו לפניהם׃
Joshua 8:6 ויצאו אחרינו עד התיקנו אותם מן העיר כי יאמרו נסים לפנינו כאשׁר בראשׁנה ונסנו לפניהם׃
Joshua 8:7 ואתם תקמו מהאורב והורשׁתם את העיר ונתנה יהוה אלהיכם בידכם׃
Joshua 8:8 והיה כתפשׂכם את העיר תציתו את העיר באשׁ כדבר יהוה תעשׂו ראו צויתי אתכם׃
Joshua 8:9 וישׁלחם יהושׁע וילכו אל המארב וישׁבו בין בית אל ובין העי מים לעי וילן יהושׁע בלילה ההוא בתוך העם׃
Joshua 8:10 וישׁכם יהושׁע בבקר ויפקד את העם ויעל הוא וזקני ישׂראל לפני העם העי׃
Joshua 8:11 וכל העם המלחמה אשׁר אתו עלו ויגשׁו ויבאו נגד העיר ויחנו מצפון לעי והגי בינו ובין העי׃
Joshua 8:12 ויקח כחמשׁת אלפים אישׁ וישׂם אותם ארב בין בית אל ובין העי מים לעיר׃
Joshua 8:13 וישׂימו העם את כל המחנה אשׁר מצפון לעיר ואת עקבו מים לעיר וילך יהושׁע בלילה ההוא בתוך העמק׃
Joshua 8:14 ויהי כראות מלך העי וימהרו וישׁכימו ויצאו אנשׁי העיר לקראת ישׂראל למלחמה הוא וכל עמו למועד לפני הערבה והוא לא ידע כי ארב לו מאחרי העיר׃
Joshua 8:15 וינגעו יהושׁע וכל ישׂראל לפניהם וינסו דרך המדבר׃
Joshua 8:16 ויזעקו כל העם אשׁר בעיר לרדף אחריהם וירדפו אחרי יהושׁע וינתקו מן העיר׃
Joshua 8:17 ולא נשׁאר אישׁ בעי ובית אל אשׁר לא יצאו אחרי ישׂראל ויעזבו את העיר פתוחה וירדפו אחרי ישׂראל׃
Joshua 8:18 ויאמר יהוה אל יהושׁע נטה בכידון אשׁר בידך אל העי כי בידך אתננה ויט יהושׁע בכידון אשׁר בידו אל העיר׃
Joshua 8:19 והאורב קם מהרה ממקומו וירוצו כנטות ידו ויבאו העיר וילכדוה וימהרו ויציתו את העיר באשׁ׃
Joshua 8:20 ויפנו אנשׁי העי אחריהם ויראו והנה עלה עשׁן העיר השׁמימה ולא היה בהם ידים לנוס הנה והנה והעם הנס המדבר נהפך אל הרודף׃
Joshua 8:21 ויהושׁע וכל ישׂראל ראו כי לכד הארב את העיר וכי עלה עשׁן העיר וישׁבו ויכו את אנשׁי העי׃
Joshua 8:22 ואלה יצאו מן העיר לקראתם ויהיו לישׂראל בתוך אלה מזה ואלה מזה ויכו אותם עד בלתי השׁאיר לו שׂריד ופליט׃
Joshua 8:23 ואת מלך העי תפשׂו חי ויקרבו אתו אל יהושׁע׃
Joshua 8:24 ויהי ככלות ישׂראל להרג את כל ישׁבי העי בשׂדה במדבר אשׁר רדפום בו ויפלו כלם לפי חרב עד תמם וישׁבו כל ישׂראל העי ויכו אתה לפי חרב׃
Joshua 8:25 ויהי כל הנפלים ביום ההוא מאישׁ ועד אשׁה שׁנים עשׂר אלף כל אנשׁי העי׃
Joshua 8:26 ויהושׁע לא השׁיב ידו אשׁר נטה בכידון עד אשׁר החרים את כל ישׁבי העי׃
Joshua 8:27 רק הבהמה ושׁלל העיר ההיא בזזו להם ישׂראל כדבר יהוה אשׁר צוה את יהושׁע׃
Joshua 8:28 וישׂרף יהושׁע את העי וישׂימה תל עולם שׁממה עד היום הזה׃
Joshua 8:29 ואת מלך העי תלה על העץ עד עת הערב וכבוא השׁמשׁ צוה יהושׁע וירידו את נבלתו מן העץ וישׁליכו אותה אל פתח שׁער העיר ויקימו עליו גל אבנים גדול עד היום הזה׃
Joshua 8:30 אז יבנה יהושׁע מזבח ליהוה אלהי ישׂראל בהר עיבל׃
Joshua 8:31 כאשׁר צוה משׁה עבד יהוה את בני ישׂראל ככתוב בספר תורת משׁה מזבח אבנים שׁלמות אשׁר לא הניף עליהן ברזל ויעלו עליו עלות ליהוה ויזבחו שׁלמים׃
Joshua 8:32 ויכתב שׁם על האבנים את משׁנה תורת משׁה אשׁר כתב לפני בני ישׂראל׃
Joshua 8:33 וכל ישׂראל וזקניו ושׁטרים ושׁפטיו עמדים מזה ומזה לארון נגד הכהנים הלוים נשׂאי ארון ברית יהוה כגר כאזרח חציו אל מול הר גרזים והחציו אל מול הר עיבל כאשׁר צוה משׁה עבד יהוה לברך את העם ישׂראל בראשׁנה׃
Joshua 8:34 ואחרי כן קרא את כל דברי התורה הברכה והקללה ככל הכתוב בספר התורה׃
Joshua 8:35 לא היה דבר מכל אשׁר צוה משׁה אשׁר לא קרא יהושׁע נגד כל קהל ישׂראל והנשׁים והטף והגר ההלך בקרבם׃
Joshua 9:1 ויהי כשׁמע כל המלכים אשׁר בעבר הירדן בהר ובשׁפלה ובכל חוף הים הגדול אל מול הלבנון החתי והאמרי הכנעני הפרזי החוי והיבוסי׃
Joshua 9:2 ויתקבצו יחדו להלחם עם יהושׁע ועם ישׂראל פה אחד׃
Joshua 9:3 וישׁבי גבעון שׁמעו את אשׁר עשׂה יהושׁע ליריחו ולעי׃
Joshua 9:4 ויעשׂו גם המה בערמה וילכו ויצטירו ויקחו שׂקים בלים לחמוריהם ונאדות יין בלים ומבקעים ומצררים׃
Joshua 9:5 ונעלות בלות ומטלאות ברגליהם ושׂלמות בלות עליהם וכל לחם צידם יבשׁ היה נקדים׃
Joshua 9:6 וילכו אל יהושׁע אל המחנה הגלגל ויאמרו אליו ואל אישׁ ישׂראל מארץ רחוקה באנו ועתה כרתו לנו ברית׃
Joshua 9:7 ויאמרו אישׁ ישׂראל אל החוי אולי בקרבי אתה יושׁב ואיך אכרות לך ברית׃
Joshua 9:8 ויאמרו אל יהושׁע עבדיך אנחנו ויאמר אלהם יהושׁע מי אתם ומאין תבאו׃
Joshua 9:9 ויאמרו אליו מארץ רחוקה מאד באו עבדיך לשׁם יהוה אלהיך כי שׁמענו שׁמעו ואת כל אשׁר עשׂה במצרים׃
Joshua 9:10 ואת כל אשׁר עשׂה לשׁני מלכי האמרי אשׁר בעבר הירדן לסיחון מלך חשׁבון ולעוג מלך הבשׁן אשׁר בעשׁתרות׃
Joshua 9:11 ויאמרו אלינו זקינינו וכל ישׁבי ארצנו לאמר קחו בידכם צידה לדרך ולכו לקראתם ואמרתם אליהם עבדיכם אנחנו ועתה כרתו לנו ברית׃
Joshua 9:12 זה לחמנו חם הצטידנו אתו מבתינו ביום צאתנו ללכת אליכם ועתה הנה יבשׁ והיה נקדים׃
Joshua 9:13 ואלה נאדות היין אשׁר מלאנו חדשׁים והנה התבקעו ואלה שׂלמותינו ונעלינו בלו מרב הדרך מאד׃
Joshua 9:14 ויקחו האנשׁים מצידם ואת פי יהוה לא שׁאלו׃
Joshua 9:15 ויעשׂ להם יהושׁע שׁלום ויכרת להם ברית לחיותם וישׁבעו להם נשׂיאי העדה׃
Joshua 9:16 ויהי מקצה שׁלשׁת ימים אחרי אשׁר כרתו להם ברית וישׁמעו כי קרבים הם אליו ובקרבו הם ישׁבים׃
Joshua 9:17 ויסעו בני ישׂראל ויבאו אל עריהם ביום השׁלישׁי ועריהם גבעון והכפירה ובארות וקרית יערים׃
Joshua 9:18 ולא הכום בני ישׂראל כי נשׁבעו להם נשׂיאי העדה ביהוה אלהי ישׂראל וילנו כל העדה על הנשׂיאים׃
Joshua 9:19 ויאמרו כל הנשׂיאים אל כל העדה אנחנו נשׁבענו להם ביהוה אלהי ישׂראל ועתה לא נוכל לנגע׃
Joshua 9:20 זאת נעשׂה להם והחיה אותם ולא יהיה עלינו קצף על השׁבועה אשׁר נשׁבענו׃
Joshua 9:21 ויאמרו אליהם הנשׂיאים יחיו ויהיו חטבי עצים ושׁאבי מים לכל העדה כאשׁר דברו להם הנשׂיאים׃
Joshua 9:22 ויקרא להם יהושׁע וידבר אליהם לאמר למה רמיתם אתנו לאמר רחוקים אנחנו מכם מאד ואתם בקרבנו ישׁבים׃
Joshua 9:23 ועתה ארורים אתם ולא יכרת מכם עבד וחטבי עצים ושׁאבי מים לבית אלהי׃
Joshua 9:24 ויענו את יהושׁע ויאמרו כי הגד הגד לעבדיך את אשׁר צוה יהוה אלהיך את משׁה עבדו לתת לכם את כל הארץ ולהשׁמיד את כל ישׁבי הארץ מפניכם ונירא מאד לנפשׁתינו מפניכם ונעשׂה את הדבר הזה׃
Joshua 9:25 ועתה הננו בידך כטוב וכישׁר בעיניך לעשׂות לנו עשׂה׃
Joshua 9:26 ויעשׂ להם כן ויצל אותם מיד בני ישׂראל ולא הרגום׃
Joshua 9:27 ויתנם יהושׁע ביום ההוא חטבי עצים ושׁאבי מים לעדה ולמזבח יהוה עד היום הזה אל המקום אשׁר יבחר׃
Joshua 10:1 ויהי כשׁמע אדני צדק מלך ירושׁלם כי לכד יהושׁע את העי ויחרימה כאשׁר עשׂה ליריחו ולמלכה כן עשׂה לעי ולמלכה וכי השׁלימו ישׁבי גבעון את ישׂראל ויהיו בקרבם׃
Joshua 10:2 וייראו מאד כי עיר גדולה גבעון כאחת ערי הממלכה וכי היא גדולה מן העי וכל אנשׁיה גברים׃
Joshua 10:3 וישׁלח אדני צדק מלך ירושׁלם אל הוהם מלך חברון ואל פראם מלך ירמות ואל יפיע מלך לכישׁ ואל דביר מלך עגלון לאמר׃
Joshua 10:4 עלו אלי ועזרני ונכה את גבעון כי השׁלימה את יהושׁע ואת בני ישׂראל׃
Joshua 10:5 ויאספו ויעלו חמשׁת מלכי האמרי מלך ירושׁלם מלך חברון מלך ירמות מלך לכישׁ מלך עגלון הם וכל מחניהם ויחנו על גבעון וילחמו עליה׃
Joshua 10:6 וישׁלחו אנשׁי גבעון אל יהושׁע אל המחנה הגלגלה לאמר אל תרף ידיך מעבדיך עלה אלינו מהרה והושׁיעה לנו ועזרנו כי נקבצו אלינו כל מלכי האמרי ישׁבי ההר׃
Joshua 10:7 ויעל יהושׁע מן הגלגל הוא וכל עם המלחמה עמו וכל גבורי החיל׃
Joshua 10:8 ויאמר יהוה אל יהושׁע אל תירא מהם כי בידך נתתים לא יעמד אישׁ מהם בפניך׃
Joshua 10:9 ויבא אליהם יהושׁע פתאם כל הלילה עלה מן הגלגל׃
Joshua 10:10 ויהמם יהוה לפני ישׂראל ויכם מכה גדולה בגבעון וירדפם דרך מעלה בית חורן ויכם עד עזקה ועד מקדה׃
Joshua 10:11 ויהי בנסם מפני ישׂראל הם במורד בית חורן ויהוה השׁליך עליהם אבנים גדלות מן השׁמים עד עזקה וימתו רבים אשׁר מתו באבני הברד מאשׁר הרגו בני ישׂראל בחרב׃
Joshua 10:12 אז ידבר יהושׁע ליהוה ביום תת יהוה את האמרי לפני בני ישׂראל ויאמר לעיני ישׂראל שׁמשׁ בגבעון דום וירח בעמק אילון׃
Joshua 10:13 וידם השׁמשׁ וירח עמד עד יקם גוי איביו הלא היא כתובה על ספר הישׁר ויעמד השׁמשׁ בחצי השׁמים ולא אץ לבוא כיום תמים׃
Joshua 10:14 ולא היה כיום ההוא לפניו ואחריו לשׁמע יהוה בקול אישׁ כי יהוה נלחם לישׂראל׃
Joshua 10:15 וישׁב יהושׁע וכל ישׂראל עמו אל המחנה הגלגלה׃
Joshua 10:16 וינסו חמשׁת המלכים האלה ויחבאו במערה במקדה׃
Joshua 10:17 ויגד ליהושׁע לאמר נמצאו חמשׁת המלכים נחבאים במערה במקדה׃
Joshua 10:18 ויאמר יהושׁע גלו אבנים גדלות אל פי המערה והפקידו עליה אנשׁים לשׁמרם׃
Joshua 10:19 ואתם אל תעמדו רדפו אחרי איביכם וזנבתם אותם אל תתנום לבוא אל עריהם כי נתנם יהוה אלהיכם בידכם׃
Joshua 10:20 ויהי ככלות יהושׁע ובני ישׂראל להכותם מכה גדולה מאד עד תמם והשׂרידים שׂרדו מהם ויבאו אל ערי המבצר׃
Joshua 10:21 וישׁבו כל העם אל המחנה אל יהושׁע מקדה בשׁלום לא חרץ לבני ישׂראל לאישׁ את לשׁנו׃
Joshua 10:22 ויאמר יהושׁע פתחו את פי המערה והוציאו אלי את חמשׁת המלכים האלה מן המערה׃
Joshua 10:23 ויעשׂו כן ויציאו אליו את חמשׁת המלכים האלה מן המערה את מלך ירושׁלם את מלך חברון את מלך ירמות את מלך לכישׁ את מלך עגלון׃
Joshua 10:24 ויהי כהוציאם את המלכים האלה אל יהושׁע ויקרא יהושׁע אל כל אישׁ ישׂראל ויאמר אל קציני אנשׁי המלחמה ההלכוא אתו קרבו שׂימו את רגליכם על צוארי המלכים האלה ויקרבו וישׂימו את רגליהם על צואריהם׃
Joshua 10:25 ויאמר אליהם יהושׁע אל תיראו ואל תחתו חזקו ואמצו כי ככה יעשׂה יהוה לכל איביכם אשׁר אתם נלחמים אותם׃
Joshua 10:26 ויכם יהושׁע אחרי כן וימיתם ויתלם על חמשׁה עצים ויהיו תלוים על העצים עד הערב׃
Joshua 10:27 ויהי לעת בוא השׁמשׁ צוה יהושׁע וירידום מעל העצים וישׁלכם אל המערה אשׁר נחבאו שׁם וישׂמו אבנים גדלות על פי המערה עד עצם היום הזה׃
Joshua 10:28 ואת מקדה לכד יהושׁע ביום ההוא ויכה לפי חרב ואת מלכה החרם אותם ואת כל הנפשׁ אשׁר בה לא השׁאיר שׂריד ויעשׂ למלך מקדה כאשׁר עשׂה למלך יריחו׃
Joshua 10:29 ויעבר יהושׁע וכל ישׂראל עמו ממקדה לבנה וילחם עם לבנה׃
Joshua 10:30 ויתן יהוה גם אותה ביד ישׂראל ואת מלכה ויכה לפי חרב ואת כל הנפשׁ אשׁר בה לא השׁאיר בה שׂריד ויעשׂ למלכה כאשׁר עשׂה למלך יריחו׃
Joshua 10:31 ויעבר יהושׁע וכל ישׂראל עמו מלבנה לכישׁה ויחן עליה וילחם׃
Joshua 10:32 ויתן יהוה את לכישׁ ביד ישׂראל וילכדה ביום השׁני ויכה לפי חרב ואת כל הנפשׁ אשׁר בה ככל אשׁר עשׂה ללבנה׃
Joshua 10:33 אז עלה הרם מלך גזר לעזר את לכישׁ ויכהו יהושׁע ואת עמו עד בלתי השׁאיר לו שׂריד׃
Joshua 10:34 ויעבר יהושׁע וכל ישׂראל עמו מלכישׁ עגלנה ויחנו עליה וילחמו עליה׃
Joshua 10:35 וילכדוה ביום ההוא ויכוה לפי חרב ואת כל הנפשׁ אשׁר בה ביום ההוא החרים ככל אשׁר עשׂה ללכישׁ׃
Joshua 10:36 ויעל יהושׁע וכל ישׂראל עמו מעגלונה חברונה וילחמו עליה׃
Joshua 10:37 וילכדוה ויכוה לפי חרב ואת מלכה ואת כל עריה ואת כל הנפשׁ אשׁר בה לא השׁאיר שׂריד ככל אשׁר עשׂה לעגלון ויחרם אותה ואת כל הנפשׁ אשׁר׃
Joshua 10:38 וישׁב יהושׁע וכל ישׂראל עמו דברה וילחם עליה׃
Joshua 10:39 וילכדה ואת מלכה ואת כל עריה ויכום לפי חרב ויחרימו את כל נפשׁ אשׁר בה לא השׁאיר שׂריד כאשׁר עשׂה לחברון כן עשׂה לדברה ולמלכה וכאשׁר עשׂה ללבנה ולמלכה׃
Joshua 10:40 ויכה יהושׁע את כל הארץ ההר והנגב והשׁפלה והאשׁדות ואת כל מלכיהם לא השׁאיר שׂריד ואת כל הנשׁמה החרים כאשׁר צוה יהוה אלהי ישׂראל׃
Joshua 10:41 ויכם יהושׁע מקדשׁ ברנע ועד עזה ואת כל ארץ גשׁן ועד גבעון׃
Joshua 10:42 ואת כל המלכים האלה ואת ארצם לכד יהושׁע פעם אחת כי יהוה אלהי ישׂראל נלחם לישׂראל׃
Joshua 10:43 וישׁב יהושׁע וכל ישׂראל עמו אל המחנה הגלגלה׃
Joshua 11:1 ויהי כשׁמע יבין מלך חצור וישׁלח אל יובב מלך מדון ואל מלך שׁמרון ואל מלך אכשׁף׃
Joshua 11:2 ואל המלכים אשׁר מצפון בהר ובערבה נגב כנרות ובשׁפלה ובנפות דור מים׃
Joshua 11:3 הכנעני ממזרח ומים והאמרי והחתי והפרזי והיבוסי בהר והחוי תחת חרמון בארץ המצפה׃
Joshua 11:4 ויצאו הם וכל מחניהם עמם עם רב כחול אשׁר על שׂפת הים לרב וסוס ורכב רב מאד׃
Joshua 11:5 ויועדו כל המלכים האלה ויבאו ויחנו יחדו אל מי מרום להלחם עם ישׂראל׃
Joshua 11:6 ויאמר יהוה אל יהושׁע אל תירא מפניהם כי מחר כעת הזאת אנכי נתן את כלם חללים לפני ישׂראל את סוסיהם תעקר ואת מרכבתיהם תשׂרף באשׁ׃
Joshua 11:7 ויבא יהושׁע וכל עם המלחמה עמו עליהם על מי מרום פתאם ויפלו׃
Joshua 11:8 ויתנם יהוה ביד ישׂראל ויכום וירדפום עד צידון רבה ועד משׂרפות מים ועד בקעת מצפה מזרחה ויכם עד בלתי השׁאיר להם שׂריד׃
Joshua 11:9 ויעשׂ להם יהושׁע כאשׁר אמר לו יהוה את סוסיהם עקר ואת מרכבתיהם שׂרף באשׁ׃
Joshua 11:10 וישׁב יהושׁע בעת ההיא וילכד את חצור ואת מלכה הכה בחרב כי חצור לפנים היא ראשׁ כל הממלכות האלה׃
Joshua 11:11 ויכו את כל הנפשׁ אשׁר בה לפי חרב החרם לא נותר כל נשׁמה ואת חצור שׂרף באשׁ׃
Joshua 11:12 ואת כל ערי המלכים האלה ואת כל מלכיהם לכד יהושׁע ויכם לפי חרב החרים אותם כאשׁר צוה משׁה עבד יהוה׃
Joshua 11:13 רק כל הערים העמדות על תלם לא שׂרפם ישׂראל זולתי את חצור לבדה שׂרף יהושׁע׃
Joshua 11:14 וכל שׁלל הערים האלה והבהמה בזזו להם בני ישׂראל רק את כל האדם הכו לפי חרב עד השׁמדם אותם לא השׁאירו כל נשׁמה׃
Joshua 11:15 כאשׁר צוה יהוה את משׁה עבדו כן צוה משׁה את יהושׁע וכן עשׂה יהושׁע לא הסיר דבר מכל אשׁר צוה יהוה את משׁה׃
Joshua 11:16 ויקח יהושׁע את כל הארץ הזאת ההר ואת כל הנגב ואת כל ארץ הגשׁן ואת השׁפלה ואת הערבה ואת הר ישׂראל ושׁפלתה׃
Joshua 11:17 מן ההר החלק העולה שׂעיר ועד בעל גד בבקעת הלבנון תחת הר חרמון ואת כל מלכיהם לכד ויכם וימיתם׃
Joshua 11:18 ימים רבים עשׂה יהושׁע את כל המלכים האלה מלחמה׃
Joshua 11:19 לא היתה עיר אשׁר השׁלימה אל בני ישׂראל בלתי החוי ישׁבי גבעון את הכל לקחו במלחמה׃
Joshua 11:20 כי מאת יהוה היתה לחזק את לבם לקראת המלחמה את ישׂראל למען החרימם לבלתי היות להם תחנה כי למען השׁמידם כאשׁר צוה יהוה את משׁה׃
Joshua 11:21 ויבא יהושׁע בעת ההיא ויכרת את הענקים מן ההר מן חברון מן דבר מן ענב ומכל הר יהודה ומכל הר ישׂראל עם עריהם החרימם יהושׁע׃
Joshua 11:22 לא נותר ענקים בארץ בני ישׂראל רק בעזה בגת ובאשׁדוד נשׁארו׃
Joshua 11:23 ויקח יהושׁע את כל הארץ ככל אשׁר דבר יהוה אל משׁה ויתנה יהושׁע לנחלה לישׂראל כמחלקתם לשׁבטיהם והארץ שׁקטה ממלחמה׃
Joshua 12:1 ואלה מלכי הארץ אשׁר הכו בני ישׂראל וירשׁו את ארצם בעבר הירדן מזרחה השׁמשׁ מנחל ארנון עד הר חרמון וכל הערבה מזרחה׃
Joshua 12:2 סיחון מלך האמרי היושׁב בחשׁבון משׁל מערוער אשׁר על שׂפת נחל ארנון ותוך הנחל וחצי הגלעד ועד יבק הנחל גבול בני עמון׃
Joshua 12:3 והערבה עד ים כנרות מזרחה ועד ים הערבה ים המלח מזרחה דרך בית הישׁמות ומתימן תחת אשׁדות הפסגה׃
Joshua 12:4 וגבול עוג מלך הבשׁן מיתר הרפאים היושׁב בעשׁתרות ובאדרעי׃
Joshua 12:5 ומשׁל בהר חרמון ובסלכה ובכל הבשׁן עד גבול הגשׁורי והמעכתי וחצי הגלעד גבול סיחון מלך חשׁבון׃
Joshua 12:6 משׁה עבד יהוה ובני ישׂראל הכום ויתנה משׁה עבד יהוה ירשׁה לראובני ולגדי ולחצי שׁבט המנשׁה׃
Joshua 12:7 ואלה מלכי הארץ אשׁר הכה יהושׁע ובני ישׂראל בעבר הירדן ימה מבעל גד בבקעת הלבנון ועד ההר החלק העלה שׂעירה ויתנה יהושׁע לשׁבטי ישׂראל ירשׁה כמחלקתם׃
Joshua 12:8 בהר ובשׁפלה ובערבה ובאשׁדות ובמדבר ובנגב החתי האמרי והכנעני הפרזי החוי והיבוסי׃
Joshua 12:9 מלך יריחו אחד מלך העי אשׁר מצד בית אל אחד׃
Joshua 12:10 מלך ירושׁלם אחד מלך חברון אחד׃
Joshua 12:11 מלך ירמות אחד מלך לכישׁ אחד׃
Joshua 12:12 מלך עגלון אחד מלך גזר אחד׃
Joshua 12:13 מלך דבר אחד מלך גדר אחד׃
Joshua 12:14 מלך חרמה אחד מלך ערד אחד׃
Joshua 12:15 מלך לבנה אחד מלך עדלם אחד׃
Joshua 12:16 מלך מקדה אחד מלך בית אל אחד׃
Joshua 12:17 מלך תפוח אחד מלך חפר אחד׃
Joshua 12:18 מלך אפק אחד מלך לשׁרון אחד׃
Joshua 12:19 מלך מדון אחד מלך חצור אחד׃
Joshua 12:20 מלך שׁמרון מראון אחד מלך אכשׁף אחד׃
Joshua 12:21 מלך תענך אחד מלך מגדו אחד׃
Joshua 12:22 מלך קדשׁ אחד מלך יקנעם לכרמל אחד׃
Joshua 12:23 מלך דור לנפת דור אחד מלך גוים לגלגל אחד׃
Joshua 12:24 מלך תרצה אחד כל מלכים שׁלשׁים ואחד׃
Joshua 13:1 ויהושׁע זקן בא בימים ויאמר יהוה אליו אתה זקנתה באת בימים והארץ נשׁארה הרבה מאד לרשׁתה׃
Joshua 13:2 זאת הארץ הנשׁארת כל גלילות הפלשׁתים וכל הגשׁורי׃
Joshua 13:3 מן השׁיחור אשׁר על פני מצרים ועד גבול עקרון צפונה לכנעני תחשׁב חמשׁת סרני פלשׁתים העזתי והאשׁדודי האשׁקלוני הגתי והעקרוני והעוים׃
Joshua 13:4 מתימן כל ארץ הכנעני ומערה אשׁר לצידנים עד אפקה עד גבול האמרי׃
Joshua 13:5 והארץ הגבלי וכל הלבנון מזרח השׁמשׁ מבעל גד תחת הר חרמון עד לבוא חמת׃
Joshua 13:6 כל ישׁבי ההר מן הלבנון עד משׂרפת מים כל צידנים אנכי אורישׁם מפני בני ישׂראל רק הפלה לישׂראל בנחלה כאשׁר צויתיך׃
Joshua 13:7 ועתה חלק את הארץ הזאת בנחלה לתשׁעת השׁבטים וחצי השׁבט המנשׁה׃
Joshua 13:8 עמו הראובני והגדי לקחו נחלתם אשׁר נתן להם משׁה בעבר הירדן מזרחה כאשׁר נתן להם משׁה עבד יהוה׃
Joshua 13:9 מערוער אשׁר על שׂפת נחל ארנון והעיר אשׁר בתוך הנחל וכל המישׁר מידבא עד דיבון׃
Joshua 13:10 וכל ערי סיחון מלך האמרי אשׁר מלך בחשׁבון עד גבול בני עמון׃
Joshua 13:11 והגלעד וגבול הגשׁורי והמעכתי וכל הר חרמון וכל הבשׁן עד סלכה׃
Joshua 13:12 כל ממלכות עוג בבשׁן אשׁר מלך בעשׁתרות ובאדרעי הוא נשׁאר מיתר הרפאים ויכם משׁה וירשׁם׃
Joshua 13:13 ולא הורישׁו בני ישׂראל את הגשׁורי ואת המעכתי וישׁב גשׁור ומעכת בקרב ישׂראל עד היום הזה׃
Joshua 13:14 רק לשׁבט הלוי לא נתן נחלה אשׁי יהוה אלהי ישׂראל הוא נחלתו כאשׁר דבר׃
Joshua 13:15 ויתן משׁה למטה בני ראובן למשׁפחתם׃
Joshua 13:16 ויהי להם הגבול מערוער אשׁר על שׂפת נחל ארנון והעיר אשׁר בתוך הנחל וכל המישׁר על מידבא׃
Joshua 13:17 חשׁבון וכל עריה אשׁר במישׁר דיבון ובמות בעל ובית בעל מעון׃
Joshua 13:18 ויהצה וקדמת ומפעת׃
Joshua 13:19 וקריתים ושׂבמה וצרת השׁחר בהר העמק׃
Joshua 13:20 ובית פעור ואשׁדות הפסגה ובית הישׁמות׃
Joshua 13:21 וכל ערי המישׁר וכל ממלכות סיחון מלך האמרי אשׁר מלך בחשׁבון אשׁר הכה משׁה אתו ואת נשׂיאי מדין את אוי ואת רקם ואת צור ואת חור ואת רבע נסיכי סיחון ישׁבי הארץ׃
Joshua 13:22 ואת בלעם בן בעור הקוסם הרגו בני ישׂראל בחרב אל חלליהם׃
Joshua 13:23 ויהי גבול בני ראובן הירדן וגבול זאת נחלת בני ראובן למשׁפחתם הערים וחצריהן׃
Joshua 13:24 ויתן משׁה למטה גד לבני גד למשׁפחתם׃
Joshua 13:25 ויהי להם הגבול יעזר וכל ערי הגלעד וחצי ארץ בני עמון עד ערוער אשׁר על פני רבה׃
Joshua 13:26 ומחשׁבון עד רמת המצפה ובטנים וממחנים עד גבול לדבר׃
Joshua 13:27 ובעמק בית הרם ובית נמרה וסכות וצפון יתר ממלכות סיחון מלך חשׁבון הירדן וגבל עד קצה ים כנרת עבר הירדן מזרחה׃
Joshua 13:28 זאת נחלת בני גד למשׁפחתם הערים וחצריהם׃
Joshua 13:29 ויתן משׁה לחצי שׁבט מנשׁה ויהי לחצי מטה בני מנשׁה למשׁפחותם׃
Joshua 13:30 ויהי גבולם ממחנים כל הבשׁן כל ממלכות עוג מלך הבשׁן וכל חות יאיר אשׁר בבשׁן שׁשׁים עיר׃
Joshua 13:31 וחצי הגלעד ועשׁתרות ואדרעי ערי ממלכות עוג בבשׁן לבני מכיר בן מנשׁה לחצי בני מכיר למשׁפחותם׃
Joshua 13:32 אלה אשׁר נחל משׁה בערבות מואב מעבר לירדן יריחו מזרחה׃
Joshua 13:33 ולשׁבט הלוי לא נתן משׁה נחלה יהוה אלהי ישׂראל הוא נחלתם כאשׁר דבר׃
Joshua 14:1 ואלה אשׁר נחלו בני ישׂראל בארץ כנען אשׁר נחלו אותם אלעזר הכהן ויהושׁע בן נון וראשׁי אבות המטות לבני ישׂראל׃
Joshua 14:2 בגורל נחלתם כאשׁר צוה יהוה ביד משׁה לתשׁעת המטות וחצי המטה׃
Joshua 14:3 כי נתן משׁה נחלת שׁני המטות וחצי המטה מעבר לירדן וללוים לא נתן נחלה בתוכם׃
Joshua 14:4 כי היו בני יוסף שׁני מטות מנשׁה ואפרים ולא נתנו חלק ללוים בארץ כי אם ערים לשׁבת ומגרשׁיהם למקניהם ולקנינם׃
Joshua 14:5 כאשׁר צוה יהוה את משׁה כן עשׂו בני ישׂראל ויחלקו את הארץ׃
Joshua 14:6 ויגשׁו בני יהודה אל יהושׁע בגלגל ויאמר אליו כלב בן יפנה הקנזי אתה ידעת את הדבר אשׁר דבר יהוה אל משׁה אישׁ האלהים על אדותי ועל אדותיך בקדשׁ ברנע׃
Joshua 14:7 בן ארבעים שׁנה אנכי בשׁלח משׁה עבד יהוה אתי מקדשׁ ברנע לרגל את הארץ ואשׁב אתו דבר כאשׁר עם לבבי׃
Joshua 14:8 ואחי אשׁר עלו עמי המסיו את לב העם ואנכי מלאתי אחרי יהוה אלהי׃
Joshua 14:9 וישׁבע משׁה ביום ההוא לאמר אם לא הארץ אשׁר דרכה רגלך בה לך תהיה לנחלה ולבניך עד עולם כי מלאת אחרי יהוה אלהי׃
Joshua 14:10 ועתה הנה החיה יהוה אותי כאשׁר דבר זה ארבעים וחמשׁ שׁנה מאז דבר יהוה את הדבר הזה אל משׁה אשׁר הלך ישׂראל במדבר ועתה הנה אנכי היום בן חמשׁ ושׁמונים שׁנה׃
Joshua 14:11 עודני היום חזק כאשׁר ביום שׁלח אותי משׁה ככחי אז וככחי עתה למלחמה ולצאת ולבוא׃
Joshua 14:12 ועתה תנה לי את ההר הזה אשׁר דבר יהוה ביום ההוא כי אתה שׁמעת ביום ההוא כי ענקים שׁם וערים גדלות בצרות אולי יהוה אותי והורשׁתים כאשׁר דבר יהוה׃
Joshua 14:13 ויברכהו יהושׁע ויתן את חברון לכלב בן יפנה לנחלה׃
Joshua 14:14 על כן היתה חברון לכלב בן יפנה הקנזי לנחלה עד היום הזה יען אשׁר מלא אחרי יהוה אלהי ישׂראל׃
Joshua 14:15 ושׁם חברון לפנים קרית ארבע האדם הגדול בענקים הוא והארץ שׁקטה ממלחמה׃
Joshua 15:1 ויהי הגורל למטה בני יהודה למשׁפחתם אל גבול אדום מדבר צן נגבה מקצה תימן׃
Joshua 15:2 ויהי להם גבול נגב מקצה ים המלח מן הלשׁן הפנה נגבה׃
Joshua 15:3 ויצא אל מנגב למעלה עקרבים ועבר צנה ועלה מנגב לקדשׁ ברנע ועבר חצרון ועלה אדרה ונסב הקרקעה׃
Joshua 15:4 ועבר עצמונה ויצא נחל מצרים והיה תצאות הגבול ימה זה יהיה לכם גבול נגב׃
Joshua 15:5 וגבול קדמה ים המלח עד קצה הירדן וגבול לפאת צפונה מלשׁון הים מקצה הירדן׃
Joshua 15:6 ועלה הגבול בית חגלה ועבר מצפון לבית הערבה ועלה הגבול אבן בהן בן ראובן׃
Joshua 15:7 ועלה הגבול דברה מעמק עכור וצפונה פנה אל הגלגל אשׁר נכח למעלה אדמים אשׁר מנגב לנחל ועבר הגבול אל מי עין שׁמשׁ והיו תצאתיו אל עין רגל׃
Joshua 15:8 ועלה הגבול גי בן הנם אל כתף היבוסי מנגב היא ירושׁלם ועלה הגבול אל ראשׁ ההר אשׁר על פני גי הנם ימה אשׁר בקצה עמק רפאים צפנה׃
Joshua 15:9 ותאר הגבול מראשׁ ההר אל מעין מי נפתוח ויצא אל ערי הר עפרון ותאר הגבול בעלה היא קרית יערים׃
Joshua 15:10 ונסב הגבול מבעלה ימה אל הר שׂעיר ועבר אל כתף הר יערים מצפונה היא כסלון וירד בית שׁמשׁ ועבר תמנה׃
Joshua 15:11 ויצא הגבול אל כתף עקרון צפונה ותאר הגבול שׁכרונה ועבר הר הבעלה ויצא יבנאל והיו תצאות הגבול ימה׃
Joshua 15:12 וגבול ים הימה הגדול וגבול זה גבול בני יהודה סביב למשׁפחתם׃
Joshua 15:13 ולכלב בן יפנה נתן חלק בתוך בני יהודה אל פי יהוה ליהושׁע את קרית ארבע אבי הענק היא חברון׃
Joshua 15:14 וירשׁ משׁם כלב את שׁלושׁה בני הענק את שׁשׁי ואת אחימן ואת תלמי ילידי הענק׃
Joshua 15:15 ויעל משׁם אל ישׁבי דבר ושׁם דבר לפנים קרית ספר׃
Joshua 15:16 ויאמר כלב אשׁר יכה את קרית ספר ולכדה ונתתי לו את עכסה בתי לאשׁה׃
Joshua 15:17 וילכדה עתניאל בן קנז אחי כלב ויתן לו את עכסה בתו לאשׁה׃
Joshua 15:18 ויהי בבואה ותסיתהו לשׁאול מאת אביה שׂדה ותצנח מעל החמור ויאמר לה כלב מה׃
Joshua 15:19 ותאמר תנה לי ברכה כי ארץ הנגב נתתני ונתתה לי גלת מים ויתן לה את גלת עליות ואת גלת תחתיות׃
Joshua 15:20 זאת נחלת מטה בני יהודה למשׁפחתם׃
Joshua 15:21 ויהיו הערים מקצה למטה בני יהודה אל גבול אדום בנגבה קבצאל ועדר ויגור׃
Joshua 15:22 וקינה ודימונה ועדעדה׃
Joshua 15:23 וקדשׁ וחצור ויתנן׃
Joshua 15:24 זיף וטלם ובעלות׃
Joshua 15:25 וחצור חדתה וקריות חצרון היא חצור׃
Joshua 15:26 אמם ושׁמע ומולדה׃
Joshua 15:27 וחצר גדה וחשׁמון ובית פלט׃
Joshua 15:28 וחצר שׁועל ובאר שׁבע ובזיותיה׃
Joshua 15:29 בעלה ועיים ועצם׃
Joshua 15:30 ואלתולד וכסיל וחרמה׃
Joshua 15:31 וצקלג ומדמנה וסנסנה׃
Joshua 15:32 ולבאות ושׁלחים ועין ורמון כל ערים עשׂרים ותשׁע וחצריהן׃
Joshua 15:33 בשׁפלה אשׁתאול וצרעה ואשׁנה׃
Joshua 15:34 וזנוח ועין גנים תפוח והעינם׃
Joshua 15:35 ירמות ועדלם שׂוכה ועזקה׃
Joshua 15:36 ושׁערים ועדיתים והגדרה וגדרתים ערים ארבע עשׂרה וחצריהן׃
Joshua 15:37 צנן וחדשׁה ומגדל גד׃
Joshua 15:38 ודלען והמצפה ויקתאל׃
Joshua 15:39 לכישׁ ובצקת ועגלון׃
Joshua 15:40 וכבון ולחמס וכתלישׁ׃
Joshua 15:41 וגדרות בית דגון ונעמה ומקדה ערים שׁשׁ עשׂרה וחצריהן׃
Joshua 15:42 לבנה ועתר ועשׁן׃
Joshua 15:43 ויפתח ואשׁנה ונציב׃
Joshua 15:44 וקעילה ואכזיב ומראשׁה ערים תשׁע וחצריהן׃
Joshua 15:45 עקרון ובנתיה וחצריה׃
Joshua 15:46 מעקרון וימה כל אשׁר על יד אשׁדוד וחצריהן׃
Joshua 15:47 אשׁדוד בנותיה וחצריה עזה בנותיה וחצריה עד נחל מצרים והים הגבול וגבול׃
Joshua 15:48 ובהר שׁמיר ויתיר ושׂוכה׃
Joshua 15:49 ודנה וקרית סנה היא דבר׃
Joshua 15:50 וענב ואשׁתמה וענים׃
Joshua 15:51 וגשׁן וחלן וגלה ערים אחת עשׂרה וחצריהן׃
Joshua 15:52 ארב ורומה ואשׁען׃
Joshua 15:53 וינים ובית תפוח ואפקה׃
Joshua 15:54 וחמטה וקרית ארבע היא חברון וציער ערים תשׁע וחצריהן׃
Joshua 15:55 מעון כרמל וזיף ויוטה׃
Joshua 15:56 ויזרעאל ויקדעם וזנוח׃
Joshua 15:57 הקין גבעה ותמנה ערים עשׂר וחצריהן׃
Joshua 15:58 חלחול בית צור וגדור׃
Joshua 15:59 ומערת ובית ענות ואלתקן ערים שׁשׁ וחצריהן׃
Joshua 15:60 קרית בעל היא קרית יערים והרבה ערים שׁתים וחצריהן׃
Joshua 15:61 במדבר בית הערבה מדין וסככה׃
Joshua 15:62 והנבשׁן ועיר המלח ועין גדי ערים שׁשׁ וחצריהן׃
Joshua 15:63 ואת היבוסי יושׁבי ירושׁלם לא יוכלו בני יהודה להורישׁם וישׁב היבוסי את בני יהודה בירושׁלם עד היום הזה׃
Joshua 16:1 ויצא הגורל לבני יוסף מירדן יריחו למי יריחו מזרחה המדבר עלה מיריחו בהר בית אל׃
Joshua 16:2 ויצא מבית אל לוזה ועבר אל גבול הארכי עטרות׃
Joshua 16:3 וירד ימה אל גבול היפלטי עד גבול בית חורן תחתון ועד גזר והיו תצאתו ימה׃
Joshua 16:4 וינחלו בני יוסף מנשׁה ואפרים׃
Joshua 16:5 ויהי גבול בני אפרים למשׁפחתם ויהי גבול נחלתם מזרחה עטרות אדר עד בית חורן עליון׃
Joshua 16:6 ויצא הגבול הימה המכמתת מצפון ונסב הגבול מזרחה תאנת שׁלה ועבר אותו ממזרח ינוחה׃
Joshua 16:7 וירד מינוחה עטרות ונערתה ופגע ביריחו ויצא הירדן׃
Joshua 16:8 מתפוח ילך הגבול ימה נחל קנה והיו תצאתיו הימה זאת נחלת מטה בני אפרים למשׁפחתם׃
Joshua 16:9 והערים המבדלות לבני אפרים בתוך נחלת בני מנשׁה כל הערים וחצריהן׃
Joshua 16:10 ולא הורישׁו את הכנעני היושׁב בגזר וישׁב הכנעני בקרב אפרים עד היום הזה ויהי למס עבד׃
Joshua 17:1 ויהי הגורל למטה מנשׁה כי הוא בכור יוסף למכיר בכור מנשׁה אבי הגלעד כי הוא היה אישׁ מלחמה ויהי לו הגלעד והבשׁן׃
Joshua 17:2 ויהי לבני מנשׁה הנותרים למשׁפחתם לבני אביעזר ולבני חלק ולבני אשׂריאל ולבני שׁכם ולבני חפר ולבני שׁמידע אלה בני מנשׁה בן יוסף הזכרים למשׁפחתם׃
Joshua 17:3 ולצלפחד בן חפר בן גלעד בן מכיר בן מנשׁה לא היו לו בנים כי אם בנות ואלה שׁמות בנתיו מחלה ונעה חגלה מלכה ותרצה׃
Joshua 17:4 ותקרבנה לפני אלעזר הכהן ולפני יהושׁע בן נון ולפני הנשׂיאים לאמר יהוה צוה את משׁה לתת לנו נחלה בתוך אחינו ויתן להם אל פי יהוה נחלה בתוך אחי אביהן׃
Joshua 17:5 ויפלו חבלי מנשׁה עשׂרה לבד מארץ הגלעד והבשׁן אשׁר מעבר לירדן׃
Joshua 17:6 כי בנות מנשׁה נחלו נחלה בתוך בניו וארץ הגלעד היתה לבני מנשׁה הנותרים׃
Joshua 17:7 ויהי גבול מנשׁה מאשׁר המכמתת אשׁר על פני שׁכם והלך הגבול אל הימין אל ישׁבי עין תפוח׃
Joshua 17:8 למנשׁה היתה ארץ תפוח ותפוח אל גבול מנשׁה לבני אפרים׃
Joshua 17:9 וירד הגבול נחל קנה נגבה לנחל ערים האלה לאפרים בתוך ערי מנשׁה וגבול מנשׁה מצפון לנחל ויהי תצאתיו הימה׃
Joshua 17:10 נגבה לאפרים וצפונה למנשׁה ויהי הים גבולו ובאשׁר יפגעון מצפון ובישׂשכר ממזרח׃
Joshua 17:11 ויהי למנשׁה בישׂשכר ובאשׁר בית שׁאן ובנותיה ויבלעם ובנותיה ואת ישׁבי דאר ובנותיה וישׁבי עין דר ובנתיה וישׁבי תענך ובנתיה וישׁבי מגדו ובנותיה שׁלשׁת הנפת׃
Joshua 17:12 ולא יכלו בני מנשׁה להורישׁ את הערים האלה ויואל הכנעני לשׁבת בארץ הזאת׃
Joshua 17:13 ויהי כי חזקו בני ישׂראל ויתנו את הכנעני למס והורשׁ לא הורישׁו׃
Joshua 17:14 וידברו בני יוסף את יהושׁע לאמר מדוע נתתה לי נחלה גורל אחד וחבל אחד ואני עם רב עד אשׁר עד כה ברכני יהוה׃
Joshua 17:15 ויאמר אליהם יהושׁע אם עם רב אתה עלה לך היערה ובראת לך שׁם בארץ הפרזי והרפאים כי אץ לך הר אפרים׃
Joshua 17:16 ויאמרו בני יוסף לא ימצא לנו ההר ורכב ברזל בכל הכנעני הישׁב בארץ העמק לאשׁר בבית שׁאן ובנותיה ולאשׁר בעמק יזרעאל׃
Joshua 17:17 ויאמר יהושׁע אל בית יוסף לאפרים ולמנשׁה לאמר עם רב אתה וכח גדול לך לא יהיה לך גורל אחד׃
Joshua 17:18 כי הר יהיה לך כי יער הוא ובראתו והיה לך תצאתיו כי תורישׁ את הכנעני כי רכב ברזל לו כי חזק הוא׃
Joshua 18:1 ויקהלו כל עדת בני ישׂראל שׁלה וישׁכינו שׁם את אהל מועד והארץ נכבשׁה לפניהם׃
Joshua 18:2 ויותרו בבני ישׂראל אשׁר לא חלקו את נחלתם שׁבעה שׁבטים׃
Joshua 18:3 ויאמר יהושׁע אל בני ישׂראל עד אנה אתם מתרפים לבוא לרשׁת את הארץ אשׁר נתן לכם יהוה אלהי אבותיכם׃
Joshua 18:4 הבו לכם שׁלשׁה אנשׁים לשׁבט ואשׁלחם ויקמו ויתהלכו בארץ ויכתבו אותה לפי נחלתם ויבאו אלי׃
Joshua 18:5 והתחלקו אתה לשׁבעה חלקים יהודה יעמד על גבולו מנגב ובית יוסף יעמדו על גבולם מצפון׃
Joshua 18:6 ואתם תכתבו את הארץ שׁבעה חלקים והבאתם אלי הנה ויריתי לכם גורל פה לפני יהוה אלהינו׃
Joshua 18:7 כי אין חלק ללוים בקרבכם כי כהנת יהוה נחלתו וגד וראובן וחצי שׁבט המנשׁה לקחו נחלתם מעבר לירדן מזרחה אשׁר נתן להם משׁה עבד יהוה׃
Joshua 18:8 ויקמו האנשׁים וילכו ויצו יהושׁע את ההלכים לכתב את הארץ לאמר לכו והתהלכו בארץ וכתבו אותה ושׁובו אלי ופה אשׁליך לכם גורל לפני יהוה בשׁלה׃
Joshua 18:9 וילכו האנשׁים ויעברו בארץ ויכתבוה לערים לשׁבעה חלקים על ספר ויבאו אל יהושׁע אל המחנה שׁלה׃
Joshua 18:10 וישׁלך להם יהושׁע גורל בשׁלה לפני יהוה ויחלק שׁם יהושׁע את הארץ לבני ישׂראל כמחלקתם׃
Joshua 18:11 ויעל גורל מטה בני בנימן למשׁפחתם ויצא גבול גורלם בין בני יהודה ובין בני יוסף׃
Joshua 18:12 ויהי להם הגבול לפאת צפונה מן הירדן ועלה הגבול אל כתף יריחו מצפון ועלה בהר ימה והיה תצאתיו מדברה בית און׃
Joshua 18:13 ועבר משׁם הגבול לוזה אל כתף לוזה נגבה היא בית אל וירד הגבול עטרות אדר על ההר אשׁר מנגב לבית חרון תחתון׃
Joshua 18:14 ותאר הגבול ונסב לפאת ים נגבה מן ההר אשׁר על פני בית חרון נגבה והיה תצאתיו אל קרית בעל היא קרית יערים עיר בני יהודה זאת פאת ים׃
Joshua 18:15 ופאת נגבה מקצה קרית יערים ויצא הגבול ימה ויצא אל מעין מי נפתוח׃
Joshua 18:16 וירד הגבול אל קצה ההר אשׁר על פני גי בן הנם אשׁר בעמק רפאים צפונה וירד גי הנם אל כתף היבוסי נגבה וירד עין רגל׃
Joshua 18:17 ותאר מצפון ויצא עין שׁמשׁ ויצא אל גלילות אשׁר נכח מעלה אדמים וירד אבן בהן בן ראובן׃
Joshua 18:18 ועבר אל כתף מול הערבה צפונה וירד הערבתה׃
Joshua 18:19 ועבר הגבול אל כתף בית חגלה צפונה והיה תצאותיו הגבול אל לשׁון ים המלח צפונה אל קצה הירדן נגבה זה גבול נגב׃
Joshua 18:20 והירדן יגבל אתו לפאת קדמה זאת נחלת בני בנימן לגבולתיה סביב למשׁפחתם׃
Joshua 18:21 והיו הערים למטה בני בנימן למשׁפחותיהם יריחו ובית חגלה ועמק קציץ׃
Joshua 18:22 ובית הערבה וצמרים ובית אל׃
Joshua 18:23 והעוים והפרה ועפרה׃
Joshua 18:24 וכפר העמני והעפני וגבע ערים שׁתים עשׂרה וחצריהן׃
Joshua 18:25 גבעון והרמה ובארות׃
Joshua 18:26 והמצפה והכפירה והמצה׃
Joshua 18:27 ורקם וירפאל ותראלה׃
Joshua 18:28 וצלע האלף והיבוסי היא ירושׁלם גבעת קרית ערים ארבע עשׂרה וחצריהן זאת נחלת בני בנימן למשׁפחתם׃
Joshua 19:1 ויצא הגורל השׁני לשׁמעון למטה בני שׁמעון למשׁפחותם ויהי נחלתם בתוך נחלת בני יהודה׃
Joshua 19:2 ויהי להם בנחלתם באר שׁבע ושׁבע ומולדה׃
Joshua 19:3 וחצר שׁועל ובלה ועצם׃
Joshua 19:4 ואלתולד ובתול וחרמה׃
Joshua 19:5 וצקלג ובית המרכבות וחצר סוסה׃
Joshua 19:6 ובית לבאות ושׁרוחן ערים שׁלשׁ עשׂרה וחצריהן׃
Joshua 19:7 עין רמון ועתר ועשׁן ערים ארבע וחצריהן׃
Joshua 19:8 וכל החצרים אשׁר סביבות הערים האלה עד בעלת באר ראמת נגב זאת נחלת מטה בני שׁמעון למשׁפחתם׃
Joshua 19:9 מחבל בני יהודה נחלת בני שׁמעון כי היה חלק בני יהודה רב מהם וינחלו בני שׁמעון בתוך נחלתם׃
Joshua 19:10 ויעל הגורל השׁלישׁי לבני זבולן למשׁפחתם ויהי גבול נחלתם עד שׂריד׃
Joshua 19:11 ועלה גבולם לימה ומרעלה ופגע בדבשׁת ופגע אל הנחל אשׁר על פני יקנעם׃
Joshua 19:12 ושׁב משׂריד קדמה מזרח השׁמשׁ על גבול כסלת תבר ויצא אל הדברת ועלה יפיע׃
Joshua 19:13 ומשׁם עבר קדמה מזרחה גתה חפר עתה קצין ויצא רמון המתאר הנעה׃
Joshua 19:14 ונסב אתו הגבול מצפון חנתן והיו תצאתיו גי יפתח אל׃
Joshua 19:15 וקטת ונהלל ושׁמרון וידאלה ובית לחם ערים שׁתים עשׂרה וחצריהן׃
Joshua 19:16 זאת נחלת בני זבולן למשׁפחותם הערים האלה וחצריהן׃
Joshua 19:17 לישׂשכר יצא הגורל הרביעי לבני ישׂשכר למשׁפחותם׃
Joshua 19:18 ויהי גבולם יזרעאלה והכסולת ושׁונם׃
Joshua 19:19 וחפרים ושׁיאן ואנחרת׃
Joshua 19:20 והרבית וקשׁיון ואבץ׃
Joshua 19:21 ורמת ועין גנים ועין חדה ובית פצץ׃
Joshua 19:22 ופגע הגבול בתבור ושׁחצומה ובית שׁמשׁ והיו תצאות גבולם הירדן ערים שׁשׁ עשׂרה וחצריהן׃
Joshua 19:23 זאת נחלת מטה בני ישׂשכר למשׁפחתם הערים וחצריהן׃
Joshua 19:24 ויצא הגורל החמישׁי למטה בני אשׁר למשׁפחותם׃
Joshua 19:25 ויהי גבולם חלקת וחלי ובטן ואכשׁף׃
Joshua 19:26 ואלמלך ועמעד ומשׁאל ופגע בכרמל הימה ובשׁיחור לבנת׃
Joshua 19:27 ושׁב מזרח השׁמשׁ בית דגן ופגע בזבלון ובגי יפתח אל צפונה בית העמק ונעיאל ויצא אל כבול משׂמאל׃
Joshua 19:28 ועברן ורחב וחמון וקנה עד צידון רבה׃
Joshua 19:29 ושׁב הגבול הרמה ועד עיר מבצר צר ושׁב הגבול חסה ויהיו תצאתיו הימה מחבל אכזיבה׃
Joshua 19:30 ועמה ואפק ורחב ערים עשׂרים ושׁתים וחצריהן׃
Joshua 19:31 זאת נחלת מטה בני אשׁר למשׁפחתם הערים האלה וחצריהן׃
Joshua 19:32 לבני נפתלי יצא הגורל השׁשׁי לבני נפתלי למשׁפחתם׃
Joshua 19:33 ויהי גבולם מחלף מאלון בצעננים ואדמי הנקב ויבנאל עד לקום ויהי תצאתיו הירדן׃
Joshua 19:34 ושׁב הגבול ימה אזנות תבור ויצא משׁם חוקקה ופגע בזבלון מנגב ובאשׁר פגע מים וביהודה הירדן מזרח השׁמשׁ׃
Joshua 19:35 וערי מבצר הצדים צר וחמת רקת וכנרת׃
Joshua 19:36 ואדמה והרמה וחצור׃
Joshua 19:37 וקדשׁ ואדרעי ועין חצור׃
Joshua 19:38 ויראון ומגדל אל חרם ובית ענת ובית שׁמשׁ ערים תשׁע עשׂרה וחצריהן׃
Joshua 19:39 זאת נחלת מטה בני נפתלי למשׁפחתם הערים וחצריהן׃
Joshua 19:40 למטה בני דן למשׁפחתם יצא הגורל השׁביעי׃
Joshua 19:41 ויהי גבול נחלתם צרעה ואשׁתאול ועיר שׁמשׁ׃
Joshua 19:42 ושׁעלבין ואילון ויתלה׃
Joshua 19:43 ואילון ותמנתה ועקרון׃
Joshua 19:44 ואלתקה וגבתון ובעלת׃
Joshua 19:45 ויהד ובני ברק וגת רמון׃
Joshua 19:46 ומי הירקון והרקון עם הגבול מול יפו׃
Joshua 19:47 ויצא גבול בני דן מהם ויעלו בני דן וילחמו עם לשׁם וילכדו אותה ויכו אותה לפי חרב וירשׁו אותה וישׁבו בה ויקראו ללשׁם דן כשׁם דן אביהם׃
Joshua 19:48 זאת נחלת מטה בני דן למשׁפחתם הערים האלה וחצריהן׃
Joshua 19:49 ויכלו לנחל את הארץ לגבולתיה ויתנו בני ישׂראל נחלה ליהושׁע בן נון בתוכם׃
Joshua 19:50 על פי יהוה נתנו לו את העיר אשׁר שׁאל את תמנת סרח בהר אפרים ויבנה את העיר וישׁב׃
Joshua 19:51 אלה הנחלת אשׁר נחלו אלעזר הכהן ויהושׁע בן נון וראשׁי האבות למטות בני ישׂראל בגורל בשׁלה לפני יהוה פתח אהל מועד ויכלו מחלק את הארץ׃
Joshua 20:1 וידבר יהוה אל יהושׁע לאמר׃
Joshua 20:2 דבר אל בני ישׂראל לאמר תנו לכם את ערי המקלט אשׁר דברתי אליכם ביד משׁה׃
Joshua 20:3 לנוס שׁמה רוצח מכה נפשׁ בשׁגגה בבלי דעת והיו לכם למקלט מגאל הדם׃
Joshua 20:4 ונס אל אחת מהערים האלה ועמד פתח שׁער העיר ודבר באזני זקני העיר ההיא את דבריו ואספו אתו העירה אליהם ונתנו לו מקום וישׁב עמם׃
Joshua 20:5 וכי ירדף גאל הדם אחריו ולא יסגרו את הרצח בידו כי בבלי דעת הכה את רעהו ולא שׂנא הוא לו מתמול שׁלשׁום׃
Joshua 20:6 וישׁב בעיר ההיא עד עמדו לפני העדה למשׁפט עד מות הכהן הגדול אשׁר יהיה בימים ההם אז ישׁוב הרוצח ובא אל עירו ואל ביתו אל העיר אשׁר נס משׁם׃
Joshua 20:7 ויקדשׁו את קדשׁ בגליל בהר נפתלי ואת שׁכם בהר אפרים ואת קרית ארבע היא חברון בהר יהודה׃
Joshua 20:8 ומעבר לירדן יריחו מזרחה נתנו את בצר במדבר במישׁר ממטה ראובן ואת ראמת בגלעד ממטה גד ואת גלון בבשׁן ממטה מנשׁה׃
Joshua 20:9 אלה היו ערי המועדה לכל בני ישׂראל ולגר הגר בתוכם לנוס שׁמה כל מכה נפשׁ בשׁגגה ולא ימות ביד גאל הדם עד עמדו לפני העדה׃
Joshua 21:1 ויגשׁו ראשׁי אבות הלוים אל אלעזר הכהן ואל יהושׁע בן נון ואל ראשׁי אבות המטות לבני ישׂראל׃
Joshua 21:2 וידברו אליהם בשׁלה בארץ כנען לאמר יהוה צוה ביד משׁה לתת לנו ערים לשׁבת ומגרשׁיהן לבהמתנו׃
Joshua 21:3 ויתנו בני ישׂראל ללוים מנחלתם אל פי יהוה את הערים האלה ואת מגרשׁיהן׃
Joshua 21:4 ויצא הגורל למשׁפחת הקהתי ויהי לבני אהרן הכהן מן הלוים ממטה יהודה וממטה השׁמעני וממטה בנימן בגורל ערים שׁלשׁ עשׂרה׃
Joshua 21:5 ולבני קהת הנותרים ממשׁפחת מטה אפרים וממטה דן ומחצי מטה מנשׁה בגורל ערים עשׂר׃
Joshua 21:6 ולבני גרשׁון ממשׁפחות מטה ישׂשכר וממטה אשׁר וממטה נפתלי ומחצי מטה מנשׁה בבשׁן בגורל ערים שׁלשׁ עשׂרה׃
Joshua 21:7 לבני מררי למשׁפחתם ממטה ראובן וממטה גד וממטה זבולן ערים שׁתים עשׂרה׃
Joshua 21:8 ויתנו בני ישׂראל ללוים את הערים האלה ואת מגרשׁיהן כאשׁר צוה יהוה ביד משׁה בגורל׃
Joshua 21:9 ויתנו ממטה בני יהודה וממטה בני שׁמעון את הערים האלה אשׁר יקרא אתהן בשׁם׃
Joshua 21:10 ויהי לבני אהרן ממשׁפחות הקהתי מבני לוי כי להם היה הגורל ריאשׁנה׃
Joshua 21:11 ויתנו להם את קרית ארבע אבי הענוק היא חברון בהר יהודה ואת מגרשׁה סביבתיה׃
Joshua 21:12 ואת שׂדה העיר ואת חצריה נתנו לכלב בן יפנה באחזתו׃
Joshua 21:13 ולבני אהרן הכהן נתנו את עיר מקלט הרצח את חברון ואת מגרשׁה ואת לבנה ואת מגרשׁה׃
Joshua 21:14 ואת יתר ואת מגרשׁה ואת אשׁתמע ואת מגרשׁה׃
Joshua 21:15 ואת חלן ואת מגרשׁה ואת דבר ואת מגרשׁה׃
Joshua 21:16 ואת עין ואת מגרשׁה ואת יטה ואת מגרשׁה את בית שׁמשׁ ואת מגרשׁה ערים תשׁע מאת שׁני השׁבטים האלה׃
Joshua 21:17 וממטה בנימן את גבעון ואת מגרשׁה את גבע ואת מגרשׁה׃
Joshua 21:18 את ענתות ואת מגרשׁה ואת עלמון ואת מגרשׁה ערים ארבע׃
Joshua 21:19 כל ערי בני אהרן הכהנים שׁלשׁ עשׂרה ערים ומגרשׁיהן׃
Joshua 21:20 ולמשׁפחות בני קהת הלוים הנותרים מבני קהת ויהי ערי גורלם ממטה אפרים׃
Joshua 21:21 ויתנו להם את עיר מקלט הרצח את שׁכם ואת מגרשׁה בהר אפרים ואת גזר ואת מגרשׁה׃
Joshua 21:22 ואת קבצים ואת מגרשׁה ואת בית חורן ואת מגרשׁה ערים ארבע׃
Joshua 21:23 וממטה דן את אלתקא ואת מגרשׁה את גבתון ואת מגרשׁה׃
Joshua 21:24 את אילון ואת מגרשׁה את גת רמון ואת מגרשׁה ערים ארבע׃
Joshua 21:25 וממחצית מטה מנשׁה את תענך ואת מגרשׁה ואת גת רמון ואת מגרשׁה ערים שׁתים׃
Joshua 21:26 כל ערים עשׂר ומגרשׁיהן למשׁפחות בני קהת הנותרים׃
Joshua 21:27 ולבני גרשׁון ממשׁפחת הלוים מחצי מטה מנשׁה את עיר מקלט הרצח את גלון בבשׁן ואת מגרשׁה ואת בעשׁתרה ואת מגרשׁה ערים שׁתים׃
Joshua 21:28 וממטה ישׂשכר את קשׁיון ואת מגרשׁה את דברת ואת מגרשׁה׃
Joshua 21:29 את ירמות ואת מגרשׁה את עין גנים ואת מגרשׁה ערים ארבע׃
Joshua 21:30 וממטה אשׁר את משׁאל ואת מגרשׁה את עבדון ואת מגרשׁה׃
Joshua 21:31 את חלקת ואת מגרשׁה ואת רחב ואת מגרשׁה ערים ארבע׃
Joshua 21:32 וממטה נפתלי את עיר מקלט הרצח את קדשׁ בגליל ואת מגרשׁה ואת חמת דאר ואת מגרשׁה ואת קרתן ואת מגרשׁה ערים שׁלשׁ׃
Joshua 21:33 כל ערי הגרשׁני למשׁפחתם שׁלשׁ עשׂרה עיר ומגרשׁיהן׃
Joshua 21:34 ולמשׁפחות בני מררי הלוים הנותרים מאת מטה זבולן את יקנעם ואת מגרשׁה את קרתה ואת מגרשׁה׃
Joshua 21:35 את דמנה ואת מגרשׁה את נהלל ואת מגרשׁה ערים ארבע׃
Joshua 21:36 וממטה ראובן את בצר ואת מגרשׁה ואת יהצה ואת מגרשׁה׃
Joshua 21:37 את קדמות ואת מגרשׁה ואת מיפעת ואת מגרשׁה ערים ארבע׃
Joshua 21:38 וממטה גד את עיר מקלט הרצח את רמת בגלעד ואת מגרשׁה ואת מחנים ואת מגרשׁה׃
Joshua 21:39 את חשׁבון ואת מגרשׁה את יעזר ואת מגרשׁה כל ערים ארבע׃
Joshua 21:40 כל הערים לבני מררי למשׁפחתם הנותרים ממשׁפחות הלוים ויהי גורלם ערים שׁתים עשׂרה׃
Joshua 21:41 כל ערי הלוים בתוך אחזת בני ישׂראל ערים ארבעים ושׁמנה ומגרשׁיהן׃
Joshua 21:42 תהיינה הערים האלה עיר עיר ומגרשׁיה סביבתיה כן לכל הערים האלה׃
Joshua 21:43 ויתן יהוה לישׂראל את כל הארץ אשׁר נשׁבע לתת לאבותם וירשׁוה וישׁבו׃
Joshua 21:44 וינח יהוה להם מסביב ככל אשׁר נשׁבע לאבותם ולא עמד אישׁ בפניהם מכל איביהם את כל איביהם נתן יהוה בידם׃
Joshua 21:45 לא נפל דבר מכל הדבר הטוב אשׁר דבר יהוה אל בית ישׂראל הכל בא׃
Joshua 22:1 אז יקרא יהושׁע לראובני ולגדי ולחצי מטה מנשׁה׃
Joshua 22:2 ויאמר אליהם אתם שׁמרתם את כל אשׁר צוה אתכם משׁה עבד יהוה ותשׁמעו בקולי לכל אשׁר צויתי אתכם׃
Joshua 22:3 לא עזבתם את אחיכם זה ימים רבים עד היום הזה ושׁמרתם את משׁמרת מצות יהוה אלהיכם׃
Joshua 22:4 ועתה הניח יהוה אלהיכם לאחיכם כאשׁר דבר להם ועתה פנו ולכו לכם לאהליכם אל ארץ אחזתכם אשׁר נתן לכם משׁה עבד יהוה בעבר הירדן׃
Joshua 22:5 רק שׁמרו מאד לעשׂות את המצוה ואת התורה אשׁר צוה אתכם משׁה עבד יהוה לאהבה את יהוה אלהיכם וללכת בכל דרכיו ולשׁמר מצותיו ולדבקה בו ולעבדו בכל לבבכם ובכל נפשׁכם׃
Joshua 22:6 ויברכם יהושׁע וישׁלחם וילכו אל אהליהם׃
Joshua 22:7 ולחצי שׁבט המנשׁה נתן משׁה בבשׁן ולחציו נתן יהושׁע עם אחיהם מעבר הירדן ימה וגם כי שׁלחם יהושׁע אל אהליהם ויברכם׃
Joshua 22:8 ויאמר אליהם לאמר בנכסים רבים שׁובו אל אהליכם ובמקנה רב מאד בכסף ובזהב ובנחשׁת ובברזל ובשׂלמות הרבה מאד חלקו שׁלל איביכם עם אחיכם׃
Joshua 22:9 וישׁבו וילכו בני ראובן ובני גד וחצי שׁבט המנשׁה מאת בני ישׂראל משׁלה אשׁר בארץ כנען ללכת אל ארץ הגלעד אל ארץ אחזתם אשׁר נאחזו בה על פי יהוה ביד משׁה׃
Joshua 22:10 ויבאו אל גלילות הירדן אשׁר בארץ כנען ויבנו בני ראובן ובני גד וחצי שׁבט המנשׁה שׁם מזבח על הירדן מזבח גדול למראה׃
Joshua 22:11 וישׁמעו בני ישׂראל לאמר הנה בנו בני ראובן ובני גד וחצי שׁבט המנשׁה את המזבח אל מול ארץ כנען אל גלילות הירדן אל עבר בני ישׂראל׃
Joshua 22:12 וישׁמעו בני ישׂראל ויקהלו כל עדת בני ישׂראל שׁלה לעלות עליהם לצבא׃
Joshua 22:13 וישׁלחו בני ישׂראל אל בני ראובן ואל בני גד ואל חצי שׁבט מנשׁה אל ארץ הגלעד את פינחס בן אלעזר הכהן׃
Joshua 22:14 ועשׂרה נשׂאים עמו נשׂיא אחד נשׂיא אחד לבית אב לכל מטות ישׂראל ואישׁ ראשׁ בית אבותם המה לאלפי ישׂראל׃
Joshua 22:15 ויבאו אל בני ראובן ואל בני גד ואל חצי שׁבט מנשׁה אל ארץ הגלעד וידברו אתם לאמר׃
Joshua 22:16 כה אמרו כל עדת יהוה מה המעל הזה אשׁר מעלתם באלהי ישׂראל לשׁוב היום מאחרי יהוה בבנותכם לכם מזבח למרדכם היום ביהוה׃
Joshua 22:17 המעט לנו את עון פעור אשׁר לא הטהרנו ממנו עד היום הזה ויהי הנגף בעדת יהוה׃
Joshua 22:18 ואתם תשׁבו היום מאחרי יהוה והיה אתם תמרדו היום ביהוה ומחר אל כל עדת ישׂראל יקצף׃
Joshua 22:19 ואך אם טמאה ארץ אחזתכם עברו לכם אל ארץ אחזת יהוה אשׁר שׁכן שׁם משׁכן יהוה והאחזו בתוכנו וביהוה אל תמרדו ואתנו אל תמרדו בבנתכם לכם מזבח מבלעדי מזבח יהוה אלהינו׃
Joshua 22:20 הלוא עכן בן זרח מעל מעל בחרם ועל כל עדת ישׂראל היה קצף והוא אישׁ אחד לא גוע בעונו׃
Joshua 22:21 ויענו בני ראובן ובני גד וחצי שׁבט המנשׁה וידברו את ראשׁי אלפי ישׂראל׃
Joshua 22:22 אל אלהים יהוה אל אלהים יהוה הוא ידע וישׂראל הוא ידע אם במרד ואם במעל ביהוה אל תושׁיענו היום הזה׃
Joshua 22:23 לבנות לנו מזבח לשׁוב מאחרי יהוה ואם להעלות עליו עולה ומנחה ואם לעשׂות עליו זבחי שׁלמים יהוה הוא יבקשׁ׃
Joshua 22:24 ואם לא מדאגה מדבר עשׂינו את זאת לאמר מחר יאמרו בניכם לבנינו לאמר מה לכם וליהוה אלהי ישׂראל׃
Joshua 22:25 וגבול נתן יהוה ביננו וביניכם בני ראובן ובני גד את הירדן אין לכם חלק ביהוה והשׁביתו בניכם את בנינו לבלתי ירא את יהוה׃
Joshua 22:26 ונאמר נעשׂה נא לנו לבנות את המזבח לא לעולה ולא לזבח׃
Joshua 22:27 כי עד הוא בינינו וביניכם ובין דרותינו אחרינו לעבד את עבדת יהוה לפניו בעלותינו ובזבחינו ובשׁלמינו ולא יאמרו בניכם מחר לבנינו אין לכם חלק ביהוה׃
Joshua 22:28 ונאמר והיה כי יאמרו אלינו ואל דרתינו מחר ואמרנו ראו את תבנית מזבח יהוה אשׁר עשׂו אבותינו לא לעולה ולא לזבח כי עד הוא בינינו וביניכם׃
Joshua 22:29 חלילה לנו ממנו למרד ביהוה ולשׁוב היום מאחרי יהוה לבנות מזבח לעלה למנחה ולזבח מלבד מזבח יהוה אלהינו אשׁר לפני משׁכנו׃
Joshua 22:30 וישׁמע פינחס הכהן ונשׂיאי העדה וראשׁי אלפי ישׂראל אשׁר אתו את הדברים אשׁר דברו בני ראובן ובני גד ובני מנשׁה וייטב בעיניהם׃
Joshua 22:31 ויאמר פינחס בן אלעזר הכהן אל בני ראובן ואל בני גד ואל בני מנשׁה היום ידענו כי בתוכנו יהוה אשׁר לא מעלתם ביהוה המעל הזה אז הצלתם את בני ישׂראל מיד יהוה׃
Joshua 22:32 וישׁב פינחס בן אלעזר הכהן והנשׂיאים מאת בני ראובן ומאת בני גד מארץ הגלעד אל ארץ כנען אל בני ישׂראל וישׁבו אותם דבר׃
Joshua 22:33 וייטב הדבר בעיני בני ישׂראל ויברכו אלהים בני ישׂראל ולא אמרו לעלות עליהם לצבא לשׁחת את הארץ אשׁר בני ראובן ובני גד ישׁבים׃
Joshua 22:34 ויקראו בני ראובן ובני גד למזבח כי עד הוא בינתינו כי יהוה האלהים׃
Joshua 23:1 ויהי מימים רבים אחרי אשׁר הניח יהוה לישׂראל מכל איביהם מסביב ויהושׁע זקן בא בימים׃
Joshua 23:2 ויקרא יהושׁע לכל ישׂראל לזקניו ולראשׁיו ולשׁפטיו ולשׁטריו ויאמר אלהם אני זקנתי באתי בימים׃
Joshua 23:3 ואתם ראיתם את כל אשׁר עשׂה יהוה אלהיכם לכל הגוים האלה מפניכם כי יהוה אלהיכם הוא הנלחם׃
Joshua 23:4 ראו הפלתי לכם את הגוים הנשׁארים האלה בנחלה לשׁבטיכם מן הירדן וכל הגוים אשׁר הכרתי והים הגדול מבוא השׁמשׁ׃
Joshua 23:5 ויהוה אלהיכם הוא יהדפם מפניכם והורישׁ אתם מלפניכם וירשׁתם את ארצם כאשׁר דבר יהוה אלהיכם׃
Joshua 23:6 וחזקתם מאד לשׁמר ולעשׂות את כל הכתוב בספר תורת משׁה לבלתי סור ממנו ימין ושׂמאול׃
Joshua 23:7 לבלתי בוא בגוים האלה הנשׁארים האלה אתכם ובשׁם אלהיהם לא תזכירו ולא תשׁביעו ולא תעבדום ולא תשׁתחוו׃
Joshua 23:8 כי אם ביהוה אלהיכם תדבקו כאשׁר עשׂיתם עד היום הזה׃
Joshua 23:9 ויורשׁ יהוה מפניכם גוים גדלים ועצומים ואתם לא עמד אישׁ בפניכם עד היום הזה׃
Joshua 23:10 אישׁ אחד מכם ירדף אלף כי יהוה אלהיכם הוא הנלחם לכם כאשׁר דבר׃
Joshua 23:11 ונשׁמרתם מאד לנפשׁתיכם לאהבה את יהוה אלהיכם׃
Joshua 23:12 כי אם שׁוב תשׁובו ודבקתם ביתר הגוים האלה הנשׁארים האלה אתכם והתחתנתם בהם ובאתם בהם והם׃
Joshua 23:13 ידוע תדעו כי לא יוסיף יהוה אלהיכם להורישׁ את הגוים האלה מלפניכם והיו לכם לפח ולמוקשׁ ולשׁטט בצדיכם ולצננים בעיניכם עד אבדכם מעל האדמה הטובה הזאת אשׁר נתן לכם יהוה אלהיכם׃
Joshua 23:14 והנה אנכי הולך היום בדרך כל הארץ וידעתם בכל לבבכם ובכל נפשׁכם כי לא נפל דבר אחד מכל הדברים הטובים אשׁר דבר יהוה אלהיכם עליכם הכל באו לכם לא נפל ממנו דבר אחד׃
Joshua 23:15 והיה כאשׁר בא עליכם כל הדבר הטוב אשׁר דבר יהוה אלהיכם אליכם כן יביא יהוה עליכם את כל הדבר הרע עד השׁמידו אותכם מעל האדמה הטובה הזאת אשׁר נתן לכם יהוה אלהיכם׃
Joshua 23:16 בעברכם את ברית יהוה אלהיכם אשׁר צוה אתכם והלכתם ועבדתם אלהים אחרים והשׁתחויתם להם וחרה אף יהוה בכם ואבדתם מהרה מעל הארץ הטובה אשׁר נתן׃
Joshua 24:1 ויאסף יהושׁע את כל שׁבטי ישׂראל שׁכמה ויקרא לזקני ישׂראל ולראשׁיו ולשׁפטיו ולשׁטריו ויתיצבו לפני האלהים׃
Joshua 24:2 ויאמר יהושׁע אל כל העם כה אמר יהוה אלהי ישׂראל בעבר הנהר ישׁבו אבותיכם מעולם תרח אבי אברהם ואבי נחור ויעבדו אלהים אחרים׃
Joshua 24:3 ואקח את אביכם את אברהם מעבר הנהר ואולך אותו בכל ארץ כנען וארב את זרעו ואתן לו את יצחק׃
Joshua 24:4 ואתן ליצחק את יעקב ואת עשׂו ואתן לעשׂו את הר שׂעיר לרשׁת אותו ויעקב ובניו ירדו מצרים׃
Joshua 24:5 ואשׁלח את משׁה ואת אהרן ואגף את מצרים כאשׁר עשׂיתי בקרבו ואחר הוצאתי אתכם׃
Joshua 24:6 ואוציא את אבותיכם ממצרים ותבאו הימה וירדפו מצרים אחרי אבותיכם ברכב ובפרשׁים ים סוף׃
Joshua 24:7 ויצעקו אל יהוה וישׂם מאפל ביניכם ובין המצרים ויבא עליו את הים ויכסהו ותראינה עיניכם את אשׁר עשׂיתי במצרים ותשׁבו במדבר ימים רבים׃
Joshua 24:8 ואבאה אתכם אל ארץ האמרי היושׁב בעבר הירדן וילחמו אתכם ואתן אותם בידכם ותירשׁו את ארצם ואשׁמידם מפניכם׃
Joshua 24:9 ויקם בלק בן צפור מלך מואב וילחם בישׂראל וישׁלח ויקרא לבלעם בן בעור לקלל אתכם׃
Joshua 24:10 ולא אביתי לשׁמע לבלעם ויברך ברוך אתכם ואצל אתכם מידו׃
Joshua 24:11 ותעברו את הירדן ותבאו אל יריחו וילחמו בכם בעלי יריחו האמרי והפרזי והכנעני והחתי והגרגשׁי החוי והיבוסי ואתן אותם בידכם׃
Joshua 24:12 ואשׁלח לפניכם את הצרעה ותגרשׁ אותם מפניכם שׁני מלכי האמרי לא בחרבך ולא בקשׁתך׃
Joshua 24:13 ואתן לכם ארץ אשׁר לא יגעת בה וערים אשׁר לא בניתם ותשׁבו בהם כרמים וזיתים אשׁר לא נטעתם אתם אכלים׃
Joshua 24:14 ועתה יראו את יהוה ועבדו אתו בתמים ובאמת והסירו את אלהים אשׁר עבדו אבותיכם בעבר הנהר ובמצרים ועבדו את יהוה׃
Joshua 24:15 ואם רע בעיניכם לעבד את יהוה בחרו לכם היום את מי תעבדון אם את אלהים אשׁר עבדו אבותיכם אשׁר בעבר הנהר ואם את אלהי האמרי אשׁר אתם ישׁבים בארצם ואנכי וביתי נעבד את יהוה׃
Joshua 24:16 ויען העם ויאמר חלילה לנו מעזב את יהוה לעבד אלהים אחרים׃
Joshua 24:17 כי יהוה אלהינו הוא המעלה אתנו ואת אבותינו מארץ מצרים מבית עבדים ואשׁר עשׂה לעינינו את האתות הגדלות האלה וישׁמרנו בכל הדרך אשׁר הלכנו בה ובכל העמים אשׁר עברנו בקרבם׃
Joshua 24:18 ויגרשׁ יהוה את כל העמים ואת האמרי ישׁב הארץ מפנינו גם אנחנו נעבד את יהוה כי הוא אלהינו׃
Joshua 24:19 ויאמר יהושׁע אל העם לא תוכלו לעבד את יהוה כי אלהים קדשׁים הוא אל קנוא הוא לא ישׂא לפשׁעכם ולחטאותיכם׃
Joshua 24:20 כי תעזבו את יהוה ועבדתם אלהי נכר ושׁב והרע לכם וכלה אתכם אחרי אשׁר היטיב׃
Joshua 24:21 ויאמר העם אל יהושׁע לא כי את יהוה נעבד׃
Joshua 24:22 ויאמר יהושׁע אל העם עדים אתם בכם כי אתם בחרתם לכם את יהוה לעבד אותו ויאמרו עדים׃
Joshua 24:23 ועתה הסירו את אלהי הנכר אשׁר בקרבכם והטו את לבבכם אל יהוה אלהי ישׂראל׃
Joshua 24:24 ויאמרו העם אל יהושׁע את יהוה אלהינו נעבד ובקולו נשׁמע׃
Joshua 24:25 ויכרת יהושׁע ברית לעם ביום ההוא וישׂם לו חק ומשׁפט בשׁכם׃
Joshua 24:26 ויכתב יהושׁע את הדברים האלה בספר תורת אלהים ויקח אבן גדולה ויקימה שׁם תחת האלה אשׁר במקדשׁ יהוה׃
Joshua 24:27 ויאמר יהושׁע אל כל העם הנה האבן הזאת תהיה בנו לעדה כי היא שׁמעה את כל אמרי יהוה אשׁר דבר עמנו והיתה בכם לעדה פן תכחשׁון באלהיכם׃
Joshua 24:28 וישׁלח יהושׁע את העם אישׁ לנחלתו׃
Joshua 24:29 ויהי אחרי הדברים האלה וימת יהושׁע בן נון עבד יהוה בן מאה ועשׂר שׁנים׃
Joshua 24:30 ויקברו אתו בגבול נחלתו בתמנת סרח אשׁר בהר אפרים מצפון להר געשׁ׃
Joshua 24:31 ויעבד ישׂראל את יהוה כל ימי יהושׁע וכל ימי הזקנים אשׁר האריכו ימים אחרי יהושׁע ואשׁר ידעו את כל מעשׂה יהוה אשׁר עשׂה לישׂראל׃
Joshua 24:32 ואת עצמות יוסף אשׁר העלו בני ישׂראל ממצרים קברו בשׁכם בחלקת השׂדה אשׁר קנה יעקב מאת בני חמור אבי שׁכם במאה קשׂיטה ויהיו לבני יוסף לנחלה׃
Joshua 24:33 ואלעזר בן אהרן מת ויקברו אתו בגבעת פינחס בנו אשׁר נתן לו בהר אפרים׃
Judges 1:1 ויהי אחרי מות יהושׁע וישׁאלו בני ישׂראל ביהוה לאמר מי יעלה לנו אל הכנעני בתחלה להלחם׃
Judges 1:2 ויאמר יהוה יהודה יעלה הנה נתתי את הארץ בידו׃
Judges 1:3 ויאמר יהודה לשׁמעון אחיו עלה אתי בגורלי ונלחמה בכנעני והלכתי גם אני אתך בגורלך וילך אתו שׁמעון׃
Judges 1:4 ויעל יהודה ויתן יהוה את הכנעני והפרזי בידם ויכום בבזק עשׂרת אלפים אישׁ׃
Judges 1:5 וימצאו את אדני בזק בבזק וילחמו בו ויכו את הכנעני ואת הפרזי׃
Judges 1:6 וינס אדני בזק וירדפו אחריו ויאחזו אתו ויקצצו את בהנות ידיו ורגליו׃
Judges 1:7 ויאמר אדני בזק שׁבעים מלכים בהנות ידיהם ורגליהם מקצצים היו מלקטים תחת שׁלחני כאשׁר עשׂיתי כן שׁלם לי אלהים ויביאהו ירושׁלם וימת שׁם׃
Judges 1:8 וילחמו בני יהודה בירושׁלם וילכדו אותה ויכוה לפי חרב ואת העיר שׁלחו באשׁ׃
Judges 1:9 ואחר ירדו בני יהודה להלחם בכנעני יושׁב ההר והנגב והשׁפלה׃
Judges 1:10 וילך יהודה אל הכנעני היושׁב בחברון ושׁם חברון לפנים קרית ארבע ויכו את שׁשׁי ואת אחימן ואת תלמי׃
Judges 1:11 וילך משׁם אל יושׁבי דביר ושׁם דביר לפנים קרית ספר׃
Judges 1:12 ויאמר כלב אשׁר יכה את קרית ספר ולכדה ונתתי לו את עכסה בתי לאשׁה׃
Judges 1:13 וילכדה עתניאל בן קנז אחי כלב הקטן ממנו ויתן לו את עכסה בתו לאשׁה׃
Judges 1:14 ויהי בבואה ותסיתהו לשׁאול מאת אביה השׂדה ותצנח מעל החמור ויאמר לה כלב מה׃
Judges 1:15 ותאמר לו הבה לי ברכה כי ארץ הנגב נתתני ונתתה לי גלת מים ויתן לה כלב את גלת עלית ואת גלת תחתית׃
Judges 1:16 ובני קיני חתן משׁה עלו מעיר התמרים את בני יהודה מדבר יהודה אשׁר בנגב ערד וילך וישׁב את העם׃
Judges 1:17 וילך יהודה את שׁמעון אחיו ויכו את הכנעני יושׁב צפת ויחרימו אותה ויקרא את שׁם העיר חרמה׃
Judges 1:18 וילכד יהודה את עזה ואת גבולה ואת אשׁקלון ואת גבולה ואת עקרון ואת גבולה׃
Judges 1:19 ויהי יהוה את יהודה וירשׁ את ההר כי לא להורישׁ את ישׁבי העמק כי רכב ברזל׃
Judges 1:20 ויתנו לכלב את חברון כאשׁר דבר משׁה ויורשׁ משׁם את שׁלשׁה בני הענק׃
Judges 1:21 ואת היבוסי ישׁב ירושׁלם לא הורישׁו בני בנימן וישׁב היבוסי את בני בנימן בירושׁלם עד היום הזה׃
Judges 1:22 ויעלו בית יוסף גם הם בית אל ויהוה עמם׃
Judges 1:23 ויתירו בית יוסף בבית אל ושׁם העיר לפנים לוז׃
Judges 1:24 ויראו השׁמרים אישׁ יוצא מן העיר ויאמרו לו הראנו נא את מבוא העיר ועשׂינו עמך חסד׃
Judges 1:25 ויראם את מבוא העיר ויכו את העיר לפי חרב ואת האישׁ ואת כל משׁפחתו שׁלחו׃
Judges 1:26 וילך האישׁ ארץ החתים ויבן עיר ויקרא שׁמה לוז הוא שׁמה עד היום הזה׃
Judges 1:27 ולא הורישׁ מנשׁה את בית שׁאן ואת בנותיה ואת תענך ואת בנתיה ואת ישׁב דור ואת בנותיה ואת יושׁבי יבלעם ואת בנתיה ואת יושׁבי מגדו ואת בנותיה ויואל הכנעני לשׁבת בארץ הזאת׃
Judges 1:28 ויהי כי חזק ישׂראל וישׂם את הכנעני למס והורישׁ לא הורישׁו׃
Judges 1:29 ואפרים לא הורישׁ את הכנעני היושׁב בגזר וישׁב הכנעני בקרבו בגזר׃
Judges 1:30 זבולן לא הורישׁ את יושׁבי קטרון ואת יושׁבי נהלל וישׁב הכנעני בקרבו ויהיו למס׃
Judges 1:31 אשׁר לא הורישׁ את ישׁבי עכו ואת יושׁבי צידון ואת אחלב ואת אכזיב ואת חלבה ואת אפיק ואת רחב׃
Judges 1:32 וישׁב האשׁרי בקרב הכנעני ישׁבי הארץ כי לא הורישׁו׃
Judges 1:33 נפתלי לא הורישׁ את ישׁבי בית שׁמשׁ ואת ישׁבי בית ענת וישׁב בקרב הכנעני ישׁבי הארץ וישׁבי בית שׁמשׁ ובית ענת היו להם למס׃
Judges 1:34 וילחצו האמרי את בני דן ההרה כי לא נתנו לרדת לעמק׃
Judges 1:35 ויואל האמרי לשׁבת בהר חרס באילון ובשׁעלבים ותכבד יד בית יוסף ויהיו למס׃
Judges 1:36 וגבול האמרי ממעלה עקרבים מהסלע ומעלה׃
Judges 2:1 ויעל מלאך יהוה מן הגלגל אל הבכים ויאמר אעלה אתכם ממצרים ואביא אתכם אל הארץ אשׁר נשׁבעתי לאבתיכם ואמר לא אפר בריתי אתכם לעולם׃
Judges 2:2 ואתם לא תכרתו ברית ליושׁבי הארץ הזאת מזבחותיהם תתצון ולא שׁמעתם בקלי מה זאת עשׂיתם׃
Judges 2:3 וגם אמרתי לא אגרשׁ אותם מפניכם והיו לכם לצדים ואלהיהם יהיו לכם למוקשׁ׃
Judges 2:4 ויהי כדבר מלאך יהוה את הדברים האלה אל כל בני ישׂראל וישׂאו העם את קולם ויבכו׃
Judges 2:5 ויקראו שׁם המקום ההוא בכים ויזבחו שׁם ליהוה׃
Judges 2:6 וישׁלח יהושׁע את העם וילכו בני ישׂראל אישׁ לנחלתו לרשׁת את הארץ׃
Judges 2:7 ויעבדו העם את יהוה כל ימי יהושׁע וכל ימי הזקנים אשׁר האריכו ימים אחרי יהושׁוע אשׁר ראו את כל מעשׂה יהוה הגדול אשׁר עשׂה לישׂראל׃
Judges 2:8 וימת יהושׁע בן נון עבד יהוה בן מאה ועשׂר שׁנים׃
Judges 2:9 ויקברו אותו בגבול נחלתו בתמנת חרס בהר אפרים מצפון להר געשׁ׃
Judges 2:10 וגם כל הדור ההוא נאספו אל אבותיו ויקם דור אחר אחריהם אשׁר לא ידעו את יהוה וגם את המעשׂה אשׁר עשׂה לישׂראל׃
Judges 2:11 ויעשׂו בני ישׂראל את הרע בעיני יהוה ויעבדו את הבעלים׃
Judges 2:12 ויעזבו את יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשׁר סביבותיהם וישׁתחוו להם ויכעסו את יהוה׃
Judges 2:13 ויעזבו את יהוה ויעבדו לבעל ולעשׁתרות׃
Judges 2:14 ויחר אף יהוה בישׂראל ויתנם ביד שׁסים וישׁסו אותם וימכרם ביד אויביהם מסביב ולא יכלו עוד לעמד לפני אויביהם׃
Judges 2:15 בכל אשׁר יצאו יד יהוה היתה בם לרעה כאשׁר דבר יהוה וכאשׁר נשׁבע יהוה להם ויצר להם מאד׃
Judges 2:16 ויקם יהוה שׁפטים ויושׁיעום מיד שׁסיהם׃
Judges 2:17 וגם אל שׁפטיהם לא שׁמעו כי זנו אחרי אלהים אחרים וישׁתחוו להם סרו מהר מן הדרך אשׁר הלכו אבותם לשׁמע מצות יהוה לא עשׂו כן׃
Judges 2:18 וכי הקים יהוה להם שׁפטים והיה יהוה עם השׁפט והושׁיעם מיד איביהם כל ימי השׁופט כי ינחם יהוה מנאקתם מפני לחציהם ודחקיהם׃
Judges 2:19 והיה במות השׁופט ישׁבו והשׁחיתו מאבותם ללכת אחרי אלהים אחרים לעבדם ולהשׁתחות להם לא הפילו ממעלליהם ומדרכם הקשׁה׃
Judges 2:20 ויחר אף יהוה בישׂראל ויאמר יען אשׁר עברו הגוי הזה את בריתי אשׁר צויתי את אבותם ולא שׁמעו לקולי׃
Judges 2:21 גם אני לא אוסיף להורישׁ אישׁ מפניהם מן הגוים אשׁר עזב יהושׁע וימת׃
Judges 2:22 למען נסות בם את ישׂראל השׁמרים הם את דרך יהוה ללכת בם כאשׁר שׁמרו אבותם אם לא׃
Judges 2:23 וינח יהוה את הגוים האלה לבלתי הורישׁם מהר ולא נתנם ביד יהושׁע׃
Judges 3:1 ואלה הגוים אשׁר הניח יהוה לנסות בם את ישׂראל את כל אשׁר לא ידעו את כל מלחמות כנען׃
Judges 3:2 רק למען דעת דרות בני ישׂראל ללמדם מלחמה רק אשׁר לפנים לא ידעום׃
Judges 3:3 חמשׁת סרני פלשׁתים וכל הכנעני והצידני והחוי ישׁב הר הלבנון מהר בעל חרמון עד לבוא חמת׃
Judges 3:4 ויהיו לנסות בם את ישׂראל לדעת הישׁמעו את מצות יהוה אשׁר צוה את אבותם ביד משׁה׃
Judges 3:5 ובני ישׂראל ישׁבו בקרב הכנעני החתי והאמרי והפרזי והחוי והיבוסי׃
Judges 3:6 ויקחו את בנותיהם להם לנשׁים ואת בנותיהם נתנו לבניהם ויעבדו את אלהיהם׃
Judges 3:7 ויעשׂו בני ישׂראל את הרע בעיני יהוה וישׁכחו את יהוה אלהיהם ויעבדו את הבעלים ואת האשׁרות׃
Judges 3:8 ויחר אף יהוה בישׂראל וימכרם ביד כושׁן רשׁעתים מלך ארם נהרים ויעבדו בני ישׂראל את כושׁן רשׁעתים שׁמנה שׁנים׃
Judges 3:9 ויזעקו בני ישׂראל אל יהוה ויקם יהוה מושׁיע לבני ישׂראל ויושׁיעם את עתניאל בן קנז אחי כלב הקטן ממנו׃
Judges 3:10 ותהי עליו רוח יהוה וישׁפט את ישׂראל ויצא למלחמה ויתן יהוה בידו את כושׁן רשׁעתים מלך ארם ותעז ידו על כושׁן רשׁעתים׃
Judges 3:11 ותשׁקט הארץ ארבעים שׁנה וימת עתניאל בן קנז׃
Judges 3:12 ויספו בני ישׂראל לעשׂות הרע בעיני יהוה ויחזק יהוה את עגלון מלך מואב על ישׂראל על כי עשׂו את הרע בעיני יהוה׃
Judges 3:13 ויאסף אליו את בני עמון ועמלק וילך ויך את ישׂראל ויירשׁו את עיר התמרים׃
Judges 3:14 ויעבדו בני ישׂראל את עגלון מלך מואב שׁמונה עשׂרה שׁנה׃
Judges 3:15 ויזעקו בני ישׂראל אל יהוה ויקם יהוה להם מושׁיע את אהוד בן גרא בן הימיני אישׁ אטר יד ימינו וישׁלחו בני ישׂראל בידו מנחה לעגלון מלך מואב׃
Judges 3:16 ויעשׂ לו אהוד חרב ולה שׁני פיות גמד ארכה ויחגר אותה מתחת למדיו על ירך ימינו׃
Judges 3:17 ויקרב את המנחה לעגלון מלך מואב ועגלון אישׁ בריא מאד׃
Judges 3:18 ויהי כאשׁר כלה להקריב את המנחה וישׁלח את העם נשׂאי המנחה׃
Judges 3:19 והוא שׁב מן הפסילים אשׁר את הגלגל ויאמר דבר סתר לי אליך המלך ויאמר הס ויצאו מעליו כל העמדים עליו׃
Judges 3:20 ואהוד בא אליו והוא ישׁב בעלית המקרה אשׁר לו לבדו ויאמר אהוד דבר אלהים לי אליך ויקם מעל הכסא׃
Judges 3:21 וישׁלח אהוד את יד שׂמאלו ויקח את החרב מעל ירך ימינו ויתקעה בבטנו׃
Judges 3:22 ויבא גם הנצב אחר הלהב ויסגר החלב בעד הלהב כי לא שׁלף החרב מבטנו ויצא הפרשׁדנה׃
Judges 3:23 ויצא אהוד המסדרונה ויסגר דלתות העליה בעדו ונעל׃
Judges 3:24 והוא יצא ועבדיו באו ויראו והנה דלתות העליה נעלות ויאמרו אך מסיך הוא את רגליו בחדר המקרה׃
Judges 3:25 ויחילו עד בושׁ והנה איננו פתח דלתות העליה ויקחו את המפתח ויפתחו והנה אדניהם נפל ארצה מת׃
Judges 3:26 ואהוד נמלט עד התמהמהם והוא עבר את הפסילים וימלט השׂעירתה׃
Judges 3:27 ויהי בבואו ויתקע בשׁופר בהר אפרים וירדו עמו בני ישׂראל מן ההר והוא לפניהם׃
Judges 3:28 ויאמר אלהם רדפו אחרי כי נתן יהוה את איביכם את מואב בידכם וירדו אחריו וילכדו את מעברות הירדן למואב ולא נתנו אישׁ לעבר׃
Judges 3:29 ויכו את מואב בעת ההיא כעשׂרת אלפים אישׁ כל שׁמן וכל אישׁ חיל ולא נמלט אישׁ׃
Judges 3:30 ותכנע מואב ביום ההוא תחת יד ישׂראל ותשׁקט הארץ שׁמונים שׁנה׃
Judges 3:31 ואחריו היה שׁמגר בן ענת ויך את פלשׁתים שׁשׁ מאות אישׁ במלמד הבקר וישׁע גם הוא את ישׂראל׃
Judges 4:1 ויספו בני ישׂראל לעשׂות הרע בעיני יהוה ואהוד מת׃
Judges 4:2 וימכרם יהוה ביד יבין מלך כנען אשׁר מלך בחצור ושׂר צבאו סיסרא והוא יושׁב בחרשׁת הגוים׃
Judges 4:3 ויצעקו בני ישׂראל אל יהוה כי תשׁע מאות רכב ברזל לו והוא לחץ את בני ישׂראל בחזקה עשׂרים שׁנה׃
Judges 4:4 ודבורה אשׁה נביאה אשׁת לפידות היא שׁפטה את ישׂראל בעת ההיא׃
Judges 4:5 והיא יושׁבת תחת תמר דבורה בין הרמה ובין בית אל בהר אפרים ויעלו אליה בני ישׂראל למשׁפט׃
Judges 4:6 ותשׁלח ותקרא לברק בן אבינעם מקדשׁ נפתלי ותאמר אליו הלא צוה יהוה אלהי ישׂראל לך ומשׁכת בהר תבור ולקחת עמך עשׂרת אלפים אישׁ מבני נפתלי ומבני זבלון׃
Judges 4:7 ומשׁכתי אליך אל נחל קישׁון את סיסרא שׂר צבא יבין ואת רכבו ואת המונו ונתתיהו בידך׃
Judges 4:8 ויאמר אליה ברק אם תלכי עמי והלכתי ואם לא תלכי עמי לא אלך׃
Judges 4:9 ותאמר הלך אלך עמך אפס כי לא תהיה תפארתך על הדרך אשׁר אתה הולך כי ביד אשׁה ימכר יהוה את סיסרא ותקם דבורה ותלך עם ברק קדשׁה׃
Judges 4:10 ויזעק ברק את זבולן ואת נפתלי קדשׁה ויעל ברגליו עשׂרת אלפי אישׁ ותעל עמו דבורה׃
Judges 4:11 וחבר הקיני נפרד מקין מבני חבב חתן משׁה ויט אהלו עד אלון בצענים אשׁר את קדשׁ׃
Judges 4:12 ויגדו לסיסרא כי עלה ברק בן אבינעם הר תבור׃
Judges 4:13 ויזעק סיסרא את כל רכבו תשׁע מאות רכב ברזל ואת כל העם אשׁר אתו מחרשׁת הגוים אל נחל קישׁון׃
Judges 4:14 ותאמר דברה אל ברק קום כי זה היום אשׁר נתן יהוה את סיסרא בידך הלא יהוה יצא לפניך וירד ברק מהר תבור ועשׂרת אלפים אישׁ אחריו׃
Judges 4:15 ויהם יהוה את סיסרא ואת כל הרכב ואת כל המחנה לפי חרב לפני ברק וירד סיסרא מעל המרכבה וינס ברגליו׃
Judges 4:16 וברק רדף אחרי הרכב ואחרי המחנה עד חרשׁת הגוים ויפל כל מחנה סיסרא לפי חרב לא נשׁאר עד אחד׃
Judges 4:17 וסיסרא נס ברגליו אל אהל יעל אשׁת חבר הקיני כי שׁלום בין יבין מלך חצור ובין בית חבר הקיני׃
Judges 4:18 ותצא יעל לקראת סיסרא ותאמר אליו סורה אדני סורה אלי אל תירא ויסר אליה האהלה ותכסהו בשׂמיכה׃
Judges 4:19 ויאמר אליה השׁקיני נא מעט מים כי צמאתי ותפתח את נאוד החלב ותשׁקהו ותכסהו׃
Judges 4:20 ויאמר אליה עמד פתח האהל והיה אם אישׁ יבוא ושׁאלך ואמר הישׁ פה אישׁ ואמרת אין׃
Judges 4:21 ותקח יעל אשׁת חבר את יתד האהל ותשׂם את המקבת בידה ותבוא אליו בלאט ותתקע את היתד ברקתו ותצנח בארץ והוא נרדם ויעף וימת׃
Judges 4:22 והנה ברק רדף את סיסרא ותצא יעל לקראתו ותאמר לו לך ואראך את האישׁ אשׁר אתה מבקשׁ ויבא אליה והנה סיסרא נפל מת והיתד ברקתו׃
Judges 4:23 ויכנע אלהים ביום ההוא את יבין מלך כנען לפני בני ישׂראל׃
Judges 4:24 ותלך יד בני ישׂראל הלוך וקשׁה על יבין מלך כנען עד אשׁר הכריתו את יבין מלך כנען׃
Judges 5:1 ותשׁר דבורה וברק בן אבינעם ביום ההוא לאמר׃
Judges 5:2 בפרע פרעות בישׂראל בהתנדב עם ברכו יהוה׃
Judges 5:3 שׁמעו מלכים האזינו רזנים אנכי ליהוה אנכי אשׁירה אזמר ליהוה אלהי ישׂראל׃
Judges 5:4 יהוה בצאתך משׂעיר בצעדך משׂדה אדום ארץ רעשׁה גם שׁמים נטפו גם עבים נטפו מים׃
Judges 5:5 הרים נזלו מפני יהוה זה סיני מפני יהוה אלהי ישׂראל׃
Judges 5:6 בימי שׁמגר בן ענת בימי יעל חדלו ארחות והלכי נתיבות ילכו ארחות עקלקלות׃
Judges 5:7 חדלו פרזון בישׂראל חדלו עד שׁקמתי דבורה שׁקמתי אם בישׂראל׃
Judges 5:8 יבחר אלהים חדשׁים אז לחם שׁערים מגן אם יראה ורמח בארבעים אלף בישׂראל׃
Judges 5:9 לבי לחוקקי ישׂראל המתנדבים בעם ברכו יהוה׃
Judges 5:10 רכבי אתנות צחרות ישׁבי על מדין והלכי על דרך שׂיחו׃
Judges 5:11 מקול מחצצים בין משׁאבים שׁם יתנו צדקות יהוה צדקת פרזנו בישׂראל אז ירדו לשׁערים עם יהוה׃
Judges 5:12 עורי עורי דבורה עורי עורי דברי שׁיר קום ברק ושׁבה שׁביך בן אבינעם׃
Judges 5:13 אז ירד שׂריד לאדירים עם יהוה ירד לי בגבורים׃
Judges 5:14 מני אפרים שׁרשׁם בעמלק אחריך בנימין בעממיך מני מכיר ירדו מחקקים ומזבולן משׁכים בשׁבט ספר׃
Judges 5:15 ושׂרי בישׂשכר עם דברה וישׂשכר כן ברק בעמק שׁלח ברגליו בפלגות ראובן גדלים חקקי לב׃
Judges 5:16 למה ישׁבת בין המשׁפתים לשׁמע שׁרקות עדרים לפלגות ראובן גדולים חקרי לב׃
Judges 5:17 גלעד בעבר הירדן שׁכן ודן למה יגור אניות אשׁר ישׁב לחוף ימים ועל מפרציו ישׁכון׃
Judges 5:18 זבלון עם חרף נפשׁו למות ונפתלי על מרומי שׂדה׃
Judges 5:19 באו מלכים נלחמו אז נלחמו מלכי כנען בתענך על מי מגדו בצע כסף לא לקחו׃
Judges 5:20 מן שׁמים נלחמו הכוכבים ממסלותם נלחמו עם סיסרא׃
Judges 5:21 נחל קישׁון גרפם נחל קדומים נחל קישׁון תדרכי נפשׁי עז׃
Judges 5:22 אז הלמו עקבי סוס מדהרות דהרות אביריו׃
Judges 5:23 אורו מרוז אמר מלאך יהוה ארו ארור ישׁביה כי לא באו לעזרת יהוה לעזרת יהוה בגבורים׃
Judges 5:24 תברך מנשׁים יעל אשׁת חבר הקיני מנשׁים באהל תברך׃
Judges 5:25 מים שׁאל חלב נתנה בספל אדירים הקריבה חמאה׃
Judges 5:26 ידה ליתד תשׁלחנה וימינה להלמות עמלים והלמה סיסרא מחקה ראשׁו ומחצה וחלפה רקתו׃
Judges 5:27 בין רגליה כרע נפל שׁכב בין רגליה כרע נפל באשׁר כרע שׁם נפל שׁדוד׃
Judges 5:28 בעד החלון נשׁקפה ותיבב אם סיסרא בעד האשׁנב מדוע בשׁשׁ רכבו לבוא מדוע אחרו פעמי מרכבותיו׃
Judges 5:29 חכמות שׂרותיה תענינה אף היא תשׁיב אמריה׃
Judges 5:30 הלא ימצאו יחלקו שׁלל רחם רחמתים לראשׁ גבר שׁלל צבעים לסיסרא שׁלל צבעים רקמה צבע רקמתים לצוארי שׁלל׃
Judges 5:31 כן יאבדו כל אויביך יהוה ואהביו כצאת השׁמשׁ בגברתו ותשׁקט הארץ ארבעים שׁנה׃
Judges 6:1 ויעשׂו בני ישׂראל הרע בעיני יהוה ויתנם יהוה ביד מדין שׁבע שׁנים׃
Judges 6:2 ותעז יד מדין על ישׂראל מפני מדין עשׂו להם בני ישׂראל את המנהרות אשׁר בהרים ואת המערות ואת המצדות׃
Judges 6:3 והיה אם זרע ישׂראל ועלה מדין ועמלק ובני קדם ועלו עליו׃
Judges 6:4 ויחנו עליהם וישׁחיתו את יבול הארץ עד בואך עזה ולא ישׁאירו מחיה בישׂראל ושׂה ושׁור וחמור׃
Judges 6:5 כי הם ומקניהם יעלו ואהליהם יבאו כדי ארבה לרב ולהם ולגמליהם אין מספר ויבאו בארץ לשׁחתה׃
Judges 6:6 וידל ישׂראל מאד מפני מדין ויזעקו בני ישׂראל אל יהוה׃
Judges 6:7 ויהי כי זעקו בני ישׂראל אל יהוה על אדות מדין׃
Judges 6:8 וישׁלח יהוה אישׁ נביא אל בני ישׂראל ויאמר להם כה אמר יהוה אלהי ישׂראל אנכי העליתי אתכם ממצרים ואציא אתכם מבית עבדים׃
Judges 6:9 ואצל אתכם מיד מצרים ומיד כל לחציכם ואגרשׁ אותם מפניכם ואתנה לכם את ארצם׃
Judges 6:10 ואמרה לכם אני יהוה אלהיכם לא תיראו את אלהי האמרי אשׁר אתם יושׁבים בארצם ולא שׁמעתם בקולי׃
Judges 6:11 ויבא מלאך יהוה וישׁב תחת האלה אשׁר בעפרה אשׁר ליואשׁ אבי העזרי וגדעון בנו חבט חטים בגת להניס מפני מדין׃
Judges 6:12 וירא אליו מלאך יהוה ויאמר אליו יהוה עמך גבור החיל׃
Judges 6:13 ויאמר אליו גדעון בי אדני וישׁ יהוה עמנו ולמה מצאתנו כל זאת ואיה כל נפלאתיו אשׁר ספרו לנו אבותינו לאמר הלא ממצרים העלנו יהוה ועתה נטשׁנו יהוה ויתננו בכף מדין׃
Judges 6:14 ויפן אליו יהוה ויאמר לך בכחך זה והושׁעת את ישׂראל מכף מדין הלא שׁלחתיך׃
Judges 6:15 ויאמר אליו בי אדני במה אושׁיע את ישׂראל הנה אלפי הדל במנשׁה ואנכי הצעיר בבית אבי׃
Judges 6:16 ויאמר אליו יהוה כי אהיה עמך והכית את מדין כאישׁ אחד׃
Judges 6:17 ויאמר אליו אם נא מצאתי חן בעיניך ועשׂית לי אות שׁאתה מדבר עמי׃
Judges 6:18 אל נא תמשׁ מזה עד באי אליך והצאתי את מנחתי והנחתי לפניך ויאמר אנכי אשׁב עד שׁובך׃
Judges 6:19 וגדעון בא ויעשׂ גדי עזים ואיפת קמח מצות הבשׂר שׂם בסל והמרק שׂם בפרור ויוצא אליו אל תחת האלה ויגשׁ׃
Judges 6:20 ויאמר אליו מלאך האלהים קח את הבשׂר ואת המצות והנח אל הסלע הלז ואת המרק שׁפוך ויעשׂ כן׃
Judges 6:21 וישׁלח מלאך יהוה את קצה המשׁענת אשׁר בידו ויגע בבשׂר ובמצות ותעל האשׁ מן הצור ותאכל את הבשׂר ואת המצות ומלאך יהוה הלך מעיניו׃
Judges 6:22 וירא גדעון כי מלאך יהוה הוא ויאמר גדעון אהה אדני יהוה כי על כן ראיתי מלאך יהוה פנים אל פנים׃
Judges 6:23 ויאמר לו יהוה שׁלום לך אל תירא לא תמות׃
Judges 6:24 ויבן שׁם גדעון מזבח ליהוה ויקרא לו יהוה שׁלום עד היום הזה עודנו בעפרת אבי העזרי׃
Judges 6:25 ויהי בלילה ההוא ויאמר לו יהוה קח את פר השׁור אשׁר לאביך ופר השׁני שׁבע שׁנים והרסת את מזבח הבעל אשׁר לאביך ואת האשׁרה אשׁר עליו תכרת׃
Judges 6:26 ובנית מזבח ליהוה אלהיך על ראשׁ המעוז הזה במערכה ולקחת את הפר השׁני והעלית עולה בעצי האשׁרה אשׁר תכרת׃
Judges 6:27 ויקח גדעון עשׂרה אנשׁים מעבדיו ויעשׂ כאשׁר דבר אליו יהוה ויהי כאשׁר ירא את בית אביו ואת אנשׁי העיר מעשׂות יומם ויעשׂ לילה׃
Judges 6:28 וישׁכימו אנשׁי העיר בבקר והנה נתץ מזבח הבעל והאשׁרה אשׁר עליו כרתה ואת הפר השׁני העלה על המזבח הבנוי׃
Judges 6:29 ויאמרו אישׁ אל רעהו מי עשׂה הדבר הזה וידרשׁו ויבקשׁו ויאמרו גדעון בן יואשׁ עשׂה הדבר הזה׃
Judges 6:30 ויאמרו אנשׁי העיר אל יואשׁ הוצא את בנך וימת כי נתץ את מזבח הבעל וכי כרת האשׁרה אשׁר עליו׃
Judges 6:31 ויאמר יואשׁ לכל אשׁר עמדו עליו האתם תריבון לבעל אם אתם תושׁיעון אותו אשׁר יריב לו יומת עד הבקר אם אלהים הוא ירב לו כי נתץ את מזבחו׃
Judges 6:32 ויקרא לו ביום ההוא ירבעל לאמר ירב בו הבעל כי נתץ את מזבחו׃
Judges 6:33 וכל מדין ועמלק ובני קדם נאספו יחדו ויעברו ויחנו בעמק יזרעאל׃
Judges 6:34 ורוח יהוה לבשׁה את גדעון ויתקע בשׁופר ויזעק אביעזר אחריו׃
Judges 6:35 ומלאכים שׁלח בכל מנשׁה ויזעק גם הוא אחריו ומלאכים שׁלח באשׁר ובזבלון ובנפתלי ויעלו לקראתם׃
Judges 6:36 ויאמר גדעון אל האלהים אם ישׁך מושׁיע בידי את ישׂראל כאשׁר דברת׃
Judges 6:37 הנה אנכי מציג את גזת הצמר בגרן אם טל יהיה על הגזה לבדה ועל כל הארץ חרב וידעתי כי תושׁיע בידי את ישׂראל כאשׁר דברת׃
Judges 6:38 ויהי כן וישׁכם ממחרת ויזר את הגזה וימץ טל מן הגזה מלוא הספל מים׃
Judges 6:39 ויאמר גדעון אל האלהים אל יחר אפך בי ואדברה אך הפעם אנסה נא רק הפעם בגזה יהי נא חרב אל הגזה לבדה ועל כל הארץ יהיה טל׃
Judges 6:40 ויעשׂ אלהים כן בלילה ההוא ויהי חרב אל הגזה לבדה ועל כל הארץ היה טל׃
Judges 7:1 וישׁכם ירבעל הוא גדעון וכל העם אשׁר אתו ויחנו על עין חרד ומחנה מדין היה לו מצפון מגבעת המורה בעמק׃
Judges 7:2 ויאמר יהוה אל גדעון רב העם אשׁר אתך מתתי את מדין בידם פן יתפאר עלי ישׂראל לאמר ידי הושׁיעה׃
Judges 7:3 ועתה קרא נא באזני העם לאמר מי ירא וחרד ישׁב ויצפר מהר הגלעד וישׁב מן העם עשׂרים ושׁנים אלף ועשׂרת אלפים נשׁארו׃
Judges 7:4 ויאמר יהוה אל גדעון עוד העם רב הורד אותם אל המים ואצרפנו לך שׁם והיה אשׁר אמר אליך זה ילך אתך הוא ילך אתך וכל אשׁר אמר אליך זה לא ילך עמך הוא לא ילך׃
Judges 7:5 ויורד את העם אל המים ויאמר יהוה אל גדעון כל אשׁר ילק בלשׁונו מן המים כאשׁר ילק הכלב תציג אותו לבד וכל אשׁר יכרע על ברכיו לשׁתות׃
Judges 7:6 ויהי מספר המלקקים בידם אל פיהם שׁלשׁ מאות אישׁ וכל יתר העם כרעו על ברכיהם לשׁתות מים׃
Judges 7:7 ויאמר יהוה אל גדעון בשׁלשׁ מאות האישׁ המלקקים אושׁיע אתכם ונתתי את מדין בידך וכל העם ילכו אישׁ למקמו׃
Judges 7:8 ויקחו את צדה העם בידם ואת שׁופרתיהם ואת כל אישׁ ישׂראל שׁלח אישׁ לאהליו ובשׁלשׁ מאות האישׁ החזיק ומחנה מדין היה לו מתחת בעמק׃
Judges 7:9 ויהי בלילה ההוא ויאמר אליו יהוה קום רד במחנה כי נתתיו בידך׃
Judges 7:10 ואם ירא אתה לרדת רד אתה ופרה נערך אל המחנה׃
Judges 7:11 ושׁמעת מה ידברו ואחר תחזקנה ידיך וירדת במחנה וירד הוא ופרה נערו אל קצה החמשׁים אשׁר במחנה׃
Judges 7:12 ומדין ועמלק וכל בני קדם נפלים בעמק כארבה לרב ולגמליהם אין מספר כחול שׁעל שׂפת הים לרב׃
Judges 7:13 ויבא גדעון והנה אישׁ מספר לרעהו חלום ויאמר הנה חלום חלמתי והנה צלול לחם שׂערים מתהפך במחנה מדין ויבא עד האהל ויכהו ויפל ויהפכהו למעלה ונפל האהל׃
Judges 7:14 ויען רעהו ויאמר אין זאת בלתי אם חרב גדעון בן יואשׁ אישׁ ישׂראל נתן האלהים בידו את מדין ואת כל המחנה׃
Judges 7:15 ויהי כשׁמע גדעון את מספר החלום ואת שׁברו וישׁתחו וישׁב אל מחנה ישׂראל ויאמר קומו כי נתן יהוה בידכם את מחנה מדין׃
Judges 7:16 ויחץ את שׁלשׁ מאות האישׁ שׁלשׁה ראשׁים ויתן שׁופרות ביד כלם וכדים רקים ולפדים בתוך הכדים׃
Judges 7:17 ויאמר אליהם ממני תראו וכן תעשׂו והנה אנכי בא בקצה המחנה והיה כאשׁר אעשׂה כן תעשׂון׃
Judges 7:18 ותקעתי בשׁופר אנכי וכל אשׁר אתי ותקעתם בשׁופרות גם אתם סביבות כל המחנה ואמרתם ליהוה ולגדעון׃
Judges 7:19 ויבא גדעון ומאה אישׁ אשׁר אתו בקצה המחנה ראשׁ האשׁמרת התיכונה אך הקם הקימו את השׁמרים ויתקעו בשׁופרות ונפוץ הכדים אשׁר בידם׃
Judges 7:20 ויתקעו שׁלשׁת הראשׁים בשׁופרות וישׁברו הכדים ויחזיקו ביד שׂמאולם בלפדים וביד ימינם השׁופרות לתקוע ויקראו חרב ליהוה ולגדעון׃
Judges 7:21 ויעמדו אישׁ תחתיו סביב למחנה וירץ כל המחנה ויריעו ויניסו׃
Judges 7:22 ויתקעו שׁלשׁ מאות השׁופרות וישׂם יהוה את חרב אישׁ ברעהו ובכל המחנה וינס המחנה עד בית השׁטה צררתה עד שׂפת אבל מחולה על טבת׃
Judges 7:23 ויצעק אישׁ ישׂראל מנפתלי ומן אשׁר ומן כל מנשׁה וירדפו אחרי מדין׃
Judges 7:24 ומלאכים שׁלח גדעון בכל הר אפרים לאמר רדו לקראת מדין ולכדו להם את המים עד בית ברה ואת הירדן ויצעק כל אישׁ אפרים וילכדו את המים עד בית ברה ואת הירדן׃
Judges 7:25 וילכדו שׁני שׂרי מדין את ערב ואת זאב ויהרגו את עורב בצור עורב ואת זאב הרגו ביקב זאב וירדפו אל מדין וראשׁ ערב וזאב הביאו אל גדעון מעבר לירדן׃
Judges 8:1 ויאמרו אליו אישׁ אפרים מה הדבר הזה עשׂית לנו לבלתי קראות לנו כי הלכת להלחם במדין ויריבון אתו בחזקה׃
Judges 8:2 ויאמר אליהם מה עשׂיתי עתה ככם הלוא טוב עללות אפרים מבציר אביעזר׃
Judges 8:3 בידכם נתן אלהים את שׂרי מדין את ערב ואת זאב ומה יכלתי עשׂות ככם אז רפתה רוחם מעליו בדברו הדבר הזה׃
Judges 8:4 ויבא גדעון הירדנה עבר הוא ושׁלשׁ מאות האישׁ אשׁר אתו עיפים ורדפים׃
Judges 8:5 ויאמר לאנשׁי סכות תנו נא ככרות לחם לעם אשׁר ברגלי כי עיפים הם ואנכי רדף אחרי זבח וצלמנע מלכי מדין׃
Judges 8:6 ויאמר שׂרי סכות הכף זבח וצלמנע עתה בידך כי נתן לצבאך לחם׃
Judges 8:7 ויאמר גדעון לכן בתת יהוה את זבח ואת צלמנע בידי ודשׁתי את בשׂרכם את קוצי המדבר ואת הברקנים׃
Judges 8:8 ויעל משׁם פנואל וידבר אליהם כזאת ויענו אותו אנשׁי פנואל כאשׁר ענו אנשׁי סכות׃
Judges 8:9 ויאמר גם לאנשׁי פנואל לאמר בשׁובי בשׁלום אתץ את המגדל הזה׃
Judges 8:10 וזבח וצלמנע בקרקר ומחניהם עמם כחמשׁת עשׂר אלף כל הנותרים מכל מחנה בני קדם והנפלים מאה ועשׂרים אלף אישׁ שׁלף חרב׃
Judges 8:11 ויעל גדעון דרך השׁכוני באהלים מקדם לנבח ויגבהה ויך את המחנה והמחנה היה בטח׃
Judges 8:12 וינוסו זבח וצלמנע וירדף אחריהם וילכד את שׁני מלכי מדין את זבח ואת צלמנע וכל המחנה החריד׃
Judges 8:13 וישׁב גדעון בן יואשׁ מן המלחמה מלמעלה החרס׃
Judges 8:14 וילכד נער מאנשׁי סכות וישׁאלהו ויכתב אליו את שׂרי סכות ואת זקניה שׁבעים ושׁבעה אישׁ׃
Judges 8:15 ויבא אל אנשׁי סכות ויאמר הנה זבח וצלמנע אשׁר חרפתם אותי לאמר הכף זבח וצלמנע עתה בידך כי נתן לאנשׁיך היעפים לחם׃
Judges 8:16 ויקח את זקני העיר ואת קוצי המדבר ואת הברקנים וידע בהם את אנשׁי סכות׃
Judges 8:17 ואת מגדל פנואל נתץ ויהרג את אנשׁי העיר׃
Judges 8:18 ויאמר אל זבח ואל צלמנע איפה האנשׁים אשׁר הרגתם בתבור ויאמרו כמוך כמוהם אחד כתאר בני המלך׃
Judges 8:19 ויאמר אחי בני אמי הם חי יהוה לו החיתם אותם לא הרגתי אתכם׃
Judges 8:20 ויאמר ליתר בכורו קום הרג אותם ולא שׁלף הנער חרבו כי ירא כי עודנו נער׃
Judges 8:21 ויאמר זבח וצלמנע קום אתה ופגע בנו כי כאישׁ גבורתו ויקם גדעון ויהרג את זבח ואת צלמנע ויקח את השׂהרנים אשׁר בצוארי גמליהם׃
Judges 8:22 ויאמרו אישׁ ישׂראל אל גדעון משׁל בנו גם אתה גם בנך גם בן בנך כי הושׁעתנו מיד מדין׃
Judges 8:23 ויאמר אלהם גדעון לא אמשׁל אני בכם ולא ימשׁל בני בכם יהוה ימשׁל׃
Judges 8:24 ויאמר אלהם גדעון אשׁאלה מכם שׁאלה ותנו לי אישׁ נזם שׁללו כי נזמי זהב להם כי ישׁמעאלים הם׃
Judges 8:25 ויאמרו נתון נתן ויפרשׂו את השׂמלה וישׁליכו שׁמה אישׁ נזם שׁללו׃
Judges 8:26 ויהי משׁקל נזמי הזהב אשׁר שׁאל אלף ושׁבע מאות זהב לבד מן השׂהרנים והנטפות ובגדי הארגמן שׁעל מלכי מדין ולבד מן הענקות אשׁר בצוארי גמליהם׃
Judges 8:27 ויעשׂ אותו גדעון לאפוד ויצג אותו בעירו בעפרה ויזנו כל ישׂראל אחריו שׁם ויהי לגדעון ולביתו למוקשׁ׃
Judges 8:28 ויכנע מדין לפני בני ישׂראל ולא יספו לשׂאת ראשׁם ותשׁקט הארץ ארבעים שׁנה בימי גדעון׃
Judges 8:29 וילך ירבעל בן יואשׁ וישׁב בביתו׃
Judges 8:30 ולגדעון היו שׁבעים בנים יצאי ירכו כי נשׁים רבות היו׃
Judges 8:31 ופילגשׁו אשׁר בשׁכם ילדה לו גם היא בן וישׂם את שׁמו אבימלך׃
Judges 8:32 וימת גדעון בן יואשׁ בשׂיבה טובה ויקבר בקבר יואשׁ אביו בעפרה אבי העזרי׃
Judges 8:33 ויהי כאשׁר מת גדעון וישׁובו בני ישׂראל ויזנו אחרי הבעלים וישׂימו להם בעל ברית לאלהים׃
Judges 8:34 ולא זכרו בני ישׂראל את יהוה אלהיהם המציל אותם מיד כל איביהם מסביב׃
Judges 8:35 ולא עשׂו חסד עם בית ירבעל גדעון ככל הטובה אשׁר עשׂה עם ישׂראל׃
Judges 9:1 וילך אבימלך בן ירבעל שׁכמה אל אחי אמו וידבר אליהם ואל כל משׁפחת בית אבי אמו לאמר׃
Judges 9:2 דברו נא באזני כל בעלי שׁכם מה טוב לכם המשׁל בכם שׁבעים אישׁ כל בני ירבעל אם משׁל בכם אישׁ אחד וזכרתם כי עצמכם ובשׂרכם אני׃
Judges 9:3 וידברו אחי אמו עליו באזני כל בעלי שׁכם את כל הדברים האלה ויט לבם אחרי אבימלך כי אמרו אחינו הוא׃
Judges 9:4 ויתנו לו שׁבעים כסף מבית בעל ברית וישׂכר בהם אבימלך אנשׁים ריקים ופחזים וילכו אחריו׃
Judges 9:5 ויבא בית אביו עפרתה ויהרג את אחיו בני ירבעל שׁבעים אישׁ על אבן אחת ויותר יותם בן ירבעל הקטן כי נחבא׃
Judges 9:6 ויאספו כל בעלי שׁכם וכל בית מלוא וילכו וימליכו את אבימלך למלך עם אלון מצב אשׁר בשׁכם׃
Judges 9:7 ויגדו ליותם וילך ויעמד בראשׁ הר גרזים וישׂא קולו ויקרא ויאמר להם שׁמעו אלי בעלי שׁכם וישׁמע אליכם אלהים׃
Judges 9:8 הלוך הלכו העצים למשׁח עליהם מלך ויאמרו לזית מלוכה עלינו׃
Judges 9:9 ויאמר להם הזית החדלתי את דשׁני אשׁר בי יכבדו אלהים ואנשׁים והלכתי לנוע על העצים׃
Judges 9:10 ויאמרו העצים לתאנה לכי את מלכי עלינו׃
Judges 9:11 ותאמר להם התאנה החדלתי את מתקי ואת תנובתי הטובה והלכתי לנוע על העצים׃
Judges 9:12 ויאמרו העצים לגפן לכי את מלוכי עלינו׃
Judges 9:13 ותאמר להם הגפן החדלתי את תירושׁי המשׂמח אלהים ואנשׁים והלכתי לנוע על העצים׃
Judges 9:14 ויאמרו כל העצים אל האטד לך אתה מלך עלינו׃
Judges 9:15 ויאמר האטד אל העצים אם באמת אתם משׁחים אתי למלך עליכם באו חסו בצלי ואם אין תצא אשׁ מן האטד ותאכל את ארזי הלבנון׃
Judges 9:16 ועתה אם באמת ובתמים עשׂיתם ותמליכו את אבימלך ואם טובה עשׂיתם עם ירבעל ועם ביתו ואם כגמול ידיו עשׂיתם׃
Judges 9:17 אשׁר נלחם אבי עליכם וישׁלך את נפשׁו מנגד ויצל אתכם מיד מדין׃
Judges 9:18 ואתם קמתם על בית אבי היום ותהרגו את בניו שׁבעים אישׁ על אבן אחת ותמליכו את אבימלך בן אמתו על בעלי שׁכם כי אחיכם הוא׃
Judges 9:19 ואם באמת ובתמים עשׂיתם עם ירבעל ועם ביתו היום הזה שׂמחו באבימלך וישׂמח גם הוא׃
Judges 9:20 ואם אין תצא אשׁ מאבימלך ותאכל את בעלי שׁכם ואת בית מלוא ותצא אשׁ מבעלי שׁכם ומבית מלוא ותאכל את אבימלך׃
Judges 9:21 וינס יותם ויברח וילך בארה וישׁב שׁם מפני אבימלך אחיו׃
Judges 9:22 וישׂר אבימלך על ישׂראל שׁלשׁ שׁנים׃
Judges 9:23 וישׁלח אלהים רוח רעה בין אבימלך ובין בעלי שׁכם ויבגדו בעלי שׁכם באבימלך׃
Judges 9:24 לבוא חמס שׁבעים בני ירבעל ודמם לשׂום על אבימלך אחיהם אשׁר הרג אותם ועל בעלי שׁכם אשׁר חזקו את ידיו להרג את אחיו׃
Judges 9:25 וישׂימו לו בעלי שׁכם מארבים על ראשׁי ההרים ויגזלו את כל אשׁר יעבר עליהם בדרך ויגד לאבימלך׃
Judges 9:26 ויבא געל בן עבד ואחיו ויעברו בשׁכם ויבטחו בו בעלי שׁכם׃
Judges 9:27 ויצאו השׂדה ויבצרו את כרמיהם וידרכו ויעשׂו הלולים ויבאו בית אלהיהם ויאכלו וישׁתו ויקללו את אבימלך׃
Judges 9:28 ויאמר געל בן עבד מי אבימלך ומי שׁכם כי נעבדנו הלא בן ירבעל וזבל פקידו עבדו את אנשׁי חמור אבי שׁכם ומדוע נעבדנו אנחנו׃
Judges 9:29 ומי יתן את העם הזה בידי ואסירה את אבימלך ויאמר לאבימלך רבה צבאך וצאה׃
Judges 9:30 וישׁמע זבל שׂר העיר את דברי געל בן עבד ויחר אפו׃
Judges 9:31 וישׁלח מלאכים אל אבימלך בתרמה לאמר הנה געל בן עבד ואחיו באים שׁכמה והנם צרים את העיר עליך׃
Judges 9:32 ועתה קום לילה אתה והעם אשׁר אתך וארב בשׂדה׃
Judges 9:33 והיה בבקר כזרח השׁמשׁ תשׁכים ופשׁטת על העיר והנה הוא והעם אשׁר אתו יצאים אליך ועשׂית לו כאשׁר תמצא ידך׃
Judges 9:34 ויקם אבימלך וכל העם אשׁר עמו לילה ויארבו על שׁכם ארבעה ראשׁים׃
Judges 9:35 ויצא געל בן עבד ויעמד פתח שׁער העיר ויקם אבימלך והעם אשׁר אתו מן המארב׃
Judges 9:36 וירא געל את העם ויאמר אל זבל הנה עם יורד מראשׁי ההרים ויאמר אליו זבל את צל ההרים אתה ראה כאנשׁים׃
Judges 9:37 ויסף עוד געל לדבר ויאמר הנה עם יורדים מעם טבור הארץ וראשׁ אחד בא מדרך אלון מעוננים׃
Judges 9:38 ויאמר אליו זבל איה אפוא פיך אשׁר תאמר מי אבימלך כי נעבדנו הלא זה העם אשׁר מאסתה בו צא נא עתה והלחם׃
Judges 9:39 ויצא געל לפני בעלי שׁכם וילחם באבימלך׃
Judges 9:40 וירדפהו אבימלך וינס מפניו ויפלו חללים רבים עד פתח השׁער׃
Judges 9:41 וישׁב אבימלך בארומה ויגרשׁ זבל את געל ואת אחיו משׁבת בשׁכם׃
Judges 9:42 ויהי ממחרת ויצא העם השׂדה ויגדו לאבימלך׃
Judges 9:43 ויקח את העם ויחצם לשׁלשׁה ראשׁים ויארב בשׂדה וירא והנה העם יצא מן העיר ויקם עליהם ויכם׃
Judges 9:44 ואבימלך והראשׁים אשׁר עמו פשׁטו ויעמדו פתח שׁער העיר ושׁני הראשׁים פשׁטו על כל אשׁר בשׂדה ויכום׃
Judges 9:45 ואבימלך נלחם בעיר כל היום ההוא וילכד את העיר ואת העם אשׁר בה הרג ויתץ את העיר ויזרעה מלח׃
Judges 9:46 וישׁמעו כל בעלי מגדל שׁכם ויבאו אל צריח בית אל ברית׃
Judges 9:47 ויגד לאבימלך כי התקבצו כל בעלי מגדל שׁכם׃
Judges 9:48 ויעל אבימלך הר צלמון הוא וכל העם אשׁר אתו ויקח אבימלך את הקרדמות בידו ויכרת שׂוכת עצים וישׂאה וישׂם על שׁכמו ויאמר אל העם אשׁר עמו מה ראיתם עשׂיתי מהרו עשׂו כמוני׃
Judges 9:49 ויכרתו גם כל העם אישׁ שׂוכה וילכו אחרי אבימלך וישׂימו על הצריח ויציתו עליהם את הצריח באשׁ וימתו גם כל אנשׁי מגדל שׁכם כאלף אישׁ ואשׁה׃
Judges 9:50 וילך אבימלך אל תבץ ויחן בתבץ וילכדה׃
Judges 9:51 ומגדל עז היה בתוך העיר וינסו שׁמה כל האנשׁים והנשׁים וכל בעלי העיר ויסגרו בעדם ויעלו על גג המגדל׃
Judges 9:52 ויבא אבימלך עד המגדל וילחם בו ויגשׁ עד פתח המגדל לשׂרפו באשׁ׃
Judges 9:53 ותשׁלך אשׁה אחת פלח רכב על ראשׁ אבימלך ותרץ את גלגלתו׃
Judges 9:54 ויקרא מהרה אל הנער נשׂא כליו ויאמר לו שׁלף חרבך ומותתני פן יאמרו לי אשׁה הרגתהו וידקרהו נערו וימת׃
Judges 9:55 ויראו אישׁ ישׂראל כי מת אבימלך וילכו אישׁ למקמו׃
Judges 9:56 וישׁב אלהים את רעת אבימלך אשׁר עשׂה לאביו להרג את שׁבעים אחיו׃
Judges 9:57 ואת כל רעת אנשׁי שׁכם השׁיב אלהים בראשׁם ותבא אליהם קללת יותם בן ירבעל׃
Judges 10:1 ויקם אחרי אבימלך להושׁיע את ישׂראל תולע בן פואה בן דודו אישׁ ישׂשכר והוא ישׁב בשׁמיר בהר אפרים׃
Judges 10:2 וישׁפט את ישׂראל עשׂרים ושׁלשׁ שׁנה וימת ויקבר בשׁמיר׃
Judges 10:3 ויקם אחריו יאיר הגלעדי וישׁפט את ישׂראל עשׂרים ושׁתים שׁנה׃
Judges 10:4 ויהי לו שׁלשׁים בנים רכבים על שׁלשׁים עירים ושׁלשׁים עירים להם להם יקראו חות יאיר עד היום הזה אשׁר בארץ הגלעד׃
Judges 10:5 וימת יאיר ויקבר בקמון׃
Judges 10:6 ויספו בני ישׂראל לעשׂות הרע בעיני יהוה ויעבדו את הבעלים ואת העשׁתרות ואת אלהי ארם ואת אלהי צידון ואת אלהי מואב ואת אלהי בני עמון ואת אלהי פלשׁתים ויעזבו את יהוה ולא עבדוהו׃
Judges 10:7 ויחר אף יהוה בישׂראל וימכרם ביד פלשׁתים וביד בני עמון׃
Judges 10:8 וירעצו וירצצו את בני ישׂראל בשׁנה ההיא שׁמנה עשׂרה שׁנה את כל בני ישׂראל אשׁר בעבר הירדן בארץ האמרי אשׁר בגלעד׃
Judges 10:9 ויעברו בני עמון את הירדן להלחם גם ביהודה ובבנימין ובבית אפרים ותצר לישׂראל מאד׃
Judges 10:10 ויזעקו בני ישׂראל אל יהוה לאמר חטאנו לך וכי עזבנו את אלהינו ונעבד את הבעלים׃
Judges 10:11 ויאמר יהוה אל בני ישׂראל הלא ממצרים ומן האמרי ומן בני עמון ומן פלשׁתים׃
Judges 10:12 וצידונים ועמלק ומעון לחצו אתכם ותצעקו אלי ואושׁיעה אתכם מידם׃
Judges 10:13 ואתם עזבתם אותי ותעבדו אלהים אחרים לכן לא אוסיף להושׁיע אתכם׃
Judges 10:14 לכו וזעקו אל האלהים אשׁר בחרתם בם המה יושׁיעו לכם בעת צרתכם׃
Judges 10:15 ויאמרו בני ישׂראל אל יהוה חטאנו עשׂה אתה לנו ככל הטוב בעיניך אך הצילנו נא היום הזה׃
Judges 10:16 ויסירו את אלהי הנכר מקרבם ויעבדו את יהוה ותקצר נפשׁו בעמל ישׂראל׃
Judges 10:17 ויצעקו בני עמון ויחנו בגלעד ויאספו בני ישׂראל ויחנו במצפה׃
Judges 10:18 ויאמרו העם שׂרי גלעד אישׁ אל רעהו מי האישׁ אשׁר יחל להלחם בבני עמון יהיה לראשׁ לכל ישׁבי גלעד׃
Judges 11:1 ויפתח הגלעדי היה גבור חיל והוא בן אשׁה זונה ויולד גלעד את יפתח׃
Judges 11:2 ותלד אשׁת גלעד לו בנים ויגדלו בני האשׁה ויגרשׁו את יפתח ויאמרו לו לא תנחל בבית אבינו כי בן אשׁה אחרת אתה׃
Judges 11:3 ויברח יפתח מפני אחיו וישׁב בארץ טוב ויתלקטו אל יפתח אנשׁים ריקים ויצאו עמו׃
Judges 11:4 ויהי מימים וילחמו בני עמון עם ישׂראל׃
Judges 11:5 ויהי כאשׁר נלחמו בני עמון עם ישׂראל וילכו זקני גלעד לקחת את יפתח מארץ טוב׃
Judges 11:6 ויאמרו ליפתח לכה והייתה לנו לקצין ונלחמה בבני עמון׃
Judges 11:7 ויאמר יפתח לזקני גלעד הלא אתם שׂנאתם אותי ותגרשׁוני מבית אבי ומדוע באתם אלי עתה כאשׁר צר׃
Judges 11:8 ויאמרו זקני גלעד אל יפתח לכן עתה שׁבנו אליך והלכת עמנו ונלחמת בבני עמון והיית לנו לראשׁ לכל ישׁבי גלעד׃
Judges 11:9 ויאמר יפתח אל זקני גלעד אם משׁיבים אתם אותי להלחם בבני עמון ונתן יהוה אותם לפני אנכי אהיה לכם לראשׁ׃
Judges 11:10 ויאמרו זקני גלעד אל יפתח יהוה יהיה שׁמע בינותינו אם לא כדברך כן נעשׂה׃
Judges 11:11 וילך יפתח עם זקני גלעד וישׂימו העם אותו עליהם לראשׁ ולקצין וידבר יפתח את כל דבריו לפני יהוה במצפה׃
Judges 11:12 וישׁלח יפתח מלאכים אל מלך בני עמון לאמר מה לי ולך כי באת אלי להלחם בארצי׃
Judges 11:13 ויאמר מלך בני עמון אל מלאכי יפתח כי לקח ישׂראל את ארצי בעלותו ממצרים מארנון ועד היבק ועד הירדן ועתה השׁיבה אתהן בשׁלום׃
Judges 11:14 ויוסף עוד יפתח וישׁלח מלאכים אל מלך בני עמון׃
Judges 11:15 ויאמר לו כה אמר יפתח לא לקח ישׂראל את ארץ מואב ואת ארץ בני עמון׃
Judges 11:16 כי בעלותם ממצרים וילך ישׂראל במדבר עד ים סוף ויבא קדשׁה׃
Judges 11:17 וישׁלח ישׂראל מלאכים אל מלך אדום לאמר אעברה נא בארצך ולא שׁמע מלך אדום וגם אל מלך מואב שׁלח ולא אבה וישׁב ישׂראל בקדשׁ׃
Judges 11:18 וילך במדבר ויסב את ארץ אדום ואת ארץ מואב ויבא ממזרח שׁמשׁ לארץ מואב ויחנון בעבר ארנון ולא באו בגבול מואב כי ארנון גבול מואב׃
Judges 11:19 וישׁלח ישׂראל מלאכים אל סיחון מלך האמרי מלך חשׁבון ויאמר לו ישׂראל נעברה נא בארצך עד מקומי׃
Judges 11:20 ולא האמין סיחון את ישׂראל עבר בגבלו ויאסף סיחון את כל עמו ויחנו ביהצה וילחם עם ישׂראל׃
Judges 11:21 ויתן יהוה אלהי ישׂראל את סיחון ואת כל עמו ביד ישׂראל ויכום ויירשׁ ישׂראל את כל ארץ האמרי יושׁב הארץ ההיא׃
Judges 11:22 ויירשׁו את כל גבול האמרי מארנון ועד היבק ומן המדבר ועד הירדן׃
Judges 11:23 ועתה יהוה אלהי ישׂראל הורישׁ את האמרי מפני עמו ישׂראל ואתה תירשׁנו׃
Judges 11:24 הלא את אשׁר יורישׁך כמושׁ אלהיך אותו תירשׁ ואת כל אשׁר הורישׁ יהוה אלהינו מפנינו אותו נירשׁ׃
Judges 11:25 ועתה הטוב טוב אתה מבלק בן צפור מלך מואב הרוב רב עם ישׂראל אם נלחם נלחם׃
Judges 11:26 בשׁבת ישׂראל בחשׁבון ובבנותיה ובערעור ובבנותיה ובכל הערים אשׁר על ידי ארנון שׁלשׁ מאות שׁנה ומדוע לא הצלתם בעת ההיא׃
Judges 11:27 ואנכי לא חטאתי לך ואתה עשׂה אתי רעה להלחם בי ישׁפט יהוה השׁפט היום בין בני ישׂראל ובין בני עמון׃
Judges 11:28 ולא שׁמע מלך בני עמון אל דברי יפתח אשׁר שׁלח אליו׃
Judges 11:29 ותהי על יפתח רוח יהוה ויעבר את הגלעד ואת מנשׁה ויעבר את מצפה גלעד וממצפה גלעד עבר בני עמון׃
Judges 11:30 וידר יפתח נדר ליהוה ויאמר אם נתון תתן את בני עמון בידי׃
Judges 11:31 והיה היוצא אשׁר יצא מדלתי ביתי לקראתי בשׁובי בשׁלום מבני עמון והיה ליהוה והעליתהו עולה׃
Judges 11:32 ויעבר יפתח אל בני עמון להלחם בם ויתנם יהוה בידו׃
Judges 11:33 ויכם מערוער ועד בואך מנית עשׂרים עיר ועד אבל כרמים מכה גדולה מאד ויכנעו בני עמון מפני בני ישׂראל׃
Judges 11:34 ויבא יפתח המצפה אל ביתו והנה בתו יצאת לקראתו בתפים ובמחלות ורק היא יחידה אין לו ממנו בן או בת׃
Judges 11:35 ויהי כראותו אותה ויקרע את בגדיו ויאמר אהה בתי הכרע הכרעתני ואת היית בעכרי ואנכי פציתי פי אל יהוה ולא אוכל לשׁוב׃
Judges 11:36 ותאמר אליו אבי פציתה את פיך אל יהוה עשׂה לי כאשׁר יצא מפיך אחרי אשׁר עשׂה לך יהוה נקמות מאיביך מבני עמון׃
Judges 11:37 ותאמר אל אביה יעשׂה לי הדבר הזה הרפה ממני שׁנים חדשׁים ואלכה וירדתי על ההרים ואבכה על בתולי אנכי ורעיתי׃
Judges 11:38 ויאמר לכי וישׁלח אותה שׁני חדשׁים ותלך היא ורעותיה ותבך על בתוליה על ההרים׃
Judges 11:39 ויהי מקץ שׁנים חדשׁים ותשׁב אל אביה ויעשׂ לה את נדרו אשׁר נדר והיא לא ידעה אישׁ ותהי חק בישׂראל׃
Judges 11:40 מימים ימימה תלכנה בנות ישׂראל לתנות לבת יפתח הגלעדי ארבעת ימים בשׁנה׃
Judges 12:1 ויצעק אישׁ אפרים ויעבר צפונה ויאמרו ליפתח מדוע עברת להלחם בבני עמון ולנו לא קראת ללכת עמך ביתך נשׂרף עליך באשׁ׃
Judges 12:2 ויאמר יפתח אליהם אישׁ ריב הייתי אני ועמי ובני עמון מאד ואזעק אתכם ולא הושׁעתם אותי מידם׃
Judges 12:3 ואראה כי אינך מושׁיע ואשׂימה נפשׁי בכפי ואעברה אל בני עמון ויתנם יהוה בידי ולמה עליתם אלי היום הזה להלחם׃
Judges 12:4 ויקבץ יפתח את כל אנשׁי גלעד וילחם את אפרים ויכו אנשׁי גלעד את אפרים כי אמרו פליטי אפרים אתם גלעד בתוך אפרים בתוך מנשׁה׃
Judges 12:5 וילכד גלעד את מעברות הירדן לאפרים והיה כי יאמרו פליטי אפרים אעברה ויאמרו לו אנשׁי גלעד האפרתי אתה ויאמר לא׃
Judges 12:6 ויאמרו לו אמר נא שׁבלת ויאמר סבלת ולא יכין לדבר כן ויאחזו אותו וישׁחטוהו אל מעברות הירדן ויפל בעת ההיא מאפרים ארבעים ושׁנים אלף׃
Judges 12:7 וישׁפט יפתח את ישׂראל שׁשׁ שׁנים וימת יפתח הגלעדי ויקבר בערי גלעד׃
Judges 12:8 וישׁפט אחריו את ישׂראל אבצן מבית לחם׃
Judges 12:9 ויהי לו שׁלשׁים בנים ושׁלשׁים בנות שׁלח החוצה ושׁלשׁים בנות הביא לבניו מן החוץ וישׁפט את ישׂראל שׁבע שׁנים׃
Judges 12:10 וימת אבצן ויקבר בבית לחם׃
Judges 12:11 וישׁפט אחריו את ישׂראל אילון הזבולני וישׁפט את ישׂראל עשׂר שׁנים׃
Judges 12:12 וימת אלון הזבולני ויקבר באילון בארץ זבולן׃
Judges 12:13 וישׁפט אחריו את ישׂראל עבדון בן הלל הפרעתוני׃
Judges 12:14 ויהי לו ארבעים בנים ושׁלשׁים בני בנים רכבים על שׁבעים עירם וישׁפט את ישׂראל שׁמנה שׁנים׃
Judges 12:15 וימת עבדון בן הלל הפרעתוני ויקבר בפרעתון בארץ אפרים בהר העמלקי׃
Judges 13:1 ויספו בני ישׂראל לעשׂות הרע בעיני יהוה ויתנם יהוה ביד פלשׁתים ארבעים שׁנה׃
Judges 13:2 ויהי אישׁ אחד מצרעה ממשׁפחת הדני ושׁמו מנוח ואשׁתו עקרה ולא ילדה׃
Judges 13:3 וירא מלאך יהוה אל האשׁה ויאמר אליה הנה נא את עקרה ולא ילדת והרית וילדת בן׃
Judges 13:4 ועתה השׁמרי נא ואל תשׁתי יין ושׁכר ואל תאכלי כל טמא׃
Judges 13:5 כי הנך הרה וילדת בן ומורה לא יעלה על ראשׁו כי נזיר אלהים יהיה הנער מן הבטן והוא יחל להושׁיע את ישׂראל מיד פלשׁתים׃
Judges 13:6 ותבא האשׁה ותאמר לאישׁה לאמר אישׁ האלהים בא אלי ומראהו כמראה מלאך האלהים נורא מאד ולא שׁאלתיהו אי מזה הוא ואת שׁמו לא הגיד׃
Judges 13:7 ויאמר לי הנך הרה וילדת בן ועתה אל תשׁתי יין ושׁכר ואל תאכלי כל טמאה כי נזיר אלהים יהיה הנער מן הבטן עד יום מותו׃
Judges 13:8 ויעתר מנוח אל יהוה ויאמר בי אדוני אישׁ האלהים אשׁר שׁלחת יבוא נא עוד אלינו ויורנו מה נעשׂה לנער היולד׃
Judges 13:9 וישׁמע האלהים בקול מנוח ויבא מלאך האלהים עוד אל האשׁה והיא יושׁבת בשׂדה ומנוח אישׁה אין עמה׃
Judges 13:10 ותמהר האשׁה ותרץ ותגד לאישׁה ותאמר אליו הנה נראה אלי האישׁ אשׁר בא ביום אלי׃
Judges 13:11 ויקם וילך מנוח אחרי אשׁתו ויבא אל האישׁ ויאמר לו האתה האישׁ אשׁר דברת אל האשׁה ויאמר אני׃
Judges 13:12 ויאמר מנוח עתה יבא דבריך מה יהיה משׁפט הנער ומעשׂהו׃
Judges 13:13 ויאמר מלאך יהוה אל מנוח מכל אשׁר אמרתי אל האשׁה תשׁמר׃
Judges 13:14 מכל אשׁר יצא מגפן היין לא תאכל ויין ושׁכר אל תשׁת וכל טמאה אל תאכל כל אשׁר צויתיה תשׁמר׃
Judges 13:15 ויאמר מנוח אל מלאך יהוה נעצרה נא אותך ונעשׂה לפניך גדי עזים׃
Judges 13:16 ויאמר מלאך יהוה אל מנוח אם תעצרני לא אכל בלחמך ואם תעשׂה עלה ליהוה תעלנה כי לא ידע מנוח כי מלאך יהוה הוא׃
Judges 13:17 ויאמר מנוח אל מלאך יהוה מי שׁמך כי יבא דבריך וכבדנוך׃
Judges 13:18 ויאמר לו מלאך יהוה למה זה תשׁאל לשׁמי והוא פלאי׃
Judges 13:19 ויקח מנוח את גדי העזים ואת המנחה ויעל על הצור ליהוה ומפלא לעשׂות ומנוח ואשׁתו ראים׃
Judges 13:20 ויהי בעלות הלהב מעל המזבח השׁמימה ויעל מלאך יהוה בלהב המזבח ומנוח ואשׁתו ראים ויפלו על פניהם ארצה׃
Judges 13:21 ולא יסף עוד מלאך יהוה להראה אל מנוח ואל אשׁתו אז ידע מנוח כי מלאך יהוה הוא׃
Judges 13:22 ויאמר מנוח אל אשׁתו מות נמות כי אלהים ראינו׃
Judges 13:23 ותאמר לו אשׁתו לו חפץ יהוה להמיתנו לא לקח מידנו עלה ומנחה ולא הראנו את כל אלה וכעת לא השׁמיענו כזאת׃
Judges 13:24 ותלד האשׁה בן ותקרא את שׁמו שׁמשׁון ויגדל הנער ויברכהו יהוה׃
Judges 13:25 ותחל רוח יהוה לפעמו במחנה דן בין צרעה ובין אשׁתאל׃
Judges 14:1 וירד שׁמשׁון תמנתה וירא אשׁה בתמנתה מבנות פלשׁתים׃
Judges 14:2 ויעל ויגד לאביו ולאמו ויאמר אשׁה ראיתי בתמנתה מבנות פלשׁתים ועתה קחו אותה לי לאשׁה׃
Judges 14:3 ויאמר לו אביו ואמו האין בבנות אחיך ובכל עמי אשׁה כי אתה הולך לקחת אשׁה מפלשׁתים הערלים ויאמר שׁמשׁון אל אביו אותה קח לי כי היא ישׁרה בעיני׃
Judges 14:4 ואביו ואמו לא ידעו כי מיהוה היא כי תאנה הוא מבקשׁ מפלשׁתים ובעת ההיא פלשׁתים משׁלים בישׂראל׃
Judges 14:5 וירד שׁמשׁון ואביו ואמו תמנתה ויבאו עד כרמי תמנתה והנה כפיר אריות שׁאג לקראתו׃
Judges 14:6 ותצלח עליו רוח יהוה וישׁסעהו כשׁסע הגדי ומאומה אין בידו ולא הגיד לאביו ולאמו את אשׁר עשׂה׃
Judges 14:7 וירד וידבר לאשׁה ותישׁר בעיני שׁמשׁון׃
Judges 14:8 וישׁב מימים לקחתה ויסר לראות את מפלת האריה והנה עדת דבורים בגוית האריה ודבשׁ׃
Judges 14:9 וירדהו אל כפיו וילך הלוך ואכל וילך אל אביו ואל אמו ויתן להם ויאכלו ולא הגיד להם כי מגוית האריה רדה הדבשׁ׃
Judges 14:10 וירד אביהו אל האשׁה ויעשׂ שׁם שׁמשׁון משׁתה כי כן יעשׂו הבחורים׃
Judges 14:11 ויהי כראותם אותו ויקחו שׁלשׁים מרעים ויהיו אתו׃
Judges 14:12 ויאמר להם שׁמשׁון אחודה נא לכם חידה אם הגד תגידו אותה לי שׁבעת ימי המשׁתה ומצאתם ונתתי לכם שׁלשׁים סדינים ושׁלשׁים חלפת בגדים׃
Judges 14:13 ואם לא תוכלו להגיד לי ונתתם אתם לי שׁלשׁים סדינים ושׁלשׁים חליפות בגדים ויאמרו לו חודה חידתך ונשׁמענה׃
Judges 14:14 ויאמר להם מהאכל יצא מאכל ומעז יצא מתוק ולא יכלו להגיד החידה שׁלשׁת ימים׃
Judges 14:15 ויהי ביום השׁביעי ויאמרו לאשׁת שׁמשׁון פתי את אישׁך ויגד לנו את החידה פן נשׂרף אותך ואת בית אביך באשׁ הלירשׁנו קראתם לנו הלא׃
Judges 14:16 ותבך אשׁת שׁמשׁון עליו ותאמר רק שׂנאתני ולא אהבתני החידה חדת לבני עמי ולי לא הגדתה ויאמר לה הנה לאבי ולאמי לא הגדתי ולך אגיד׃
Judges 14:17 ותבך עליו שׁבעת הימים אשׁר היה להם המשׁתה ויהי ביום השׁביעי ויגד לה כי הציקתהו ותגד החידה לבני עמה׃
Judges 14:18 ויאמרו לו אנשׁי העיר ביום השׁביעי בטרם יבא החרסה מה מתוק מדבשׁ ומה עז מארי ויאמר להם לולא חרשׁתם בעגלתי לא מצאתם חידתי׃
Judges 14:19 ותצלח עליו רוח יהוה וירד אשׁקלון ויך מהם שׁלשׁים אישׁ ויקח את חליצותם ויתן החליפות למגידי החידה ויחר אפו ויעל בית אביהו׃
Judges 14:20 ותהי אשׁת שׁמשׁון למרעהו אשׁר רעה׃
Judges 15:1 ויהי מימים בימי קציר חטים ויפקד שׁמשׁון את אשׁתו בגדי עזים ויאמר אבאה אל אשׁתי החדרה ולא נתנו אביה לבוא׃
Judges 15:2 ויאמר אביה אמר אמרתי כי שׂנא שׂנאתה ואתננה למרעך הלא אחתה הקטנה טובה ממנה תהי נא לך תחתיה׃
Judges 15:3 ויאמר להם שׁמשׁון נקיתי הפעם מפלשׁתים כי עשׂה אני עמם רעה׃
Judges 15:4 וילך שׁמשׁון וילכד שׁלשׁ מאות שׁועלים ויקח לפדים ויפן זנב אל זנב וישׂם לפיד אחד בין שׁני הזנבות בתוך׃
Judges 15:5 ויבער אשׁ בלפידים וישׁלח בקמות פלשׁתים ויבער מגדישׁ ועד קמה ועד כרם זית׃
Judges 15:6 ויאמרו פלשׁתים מי עשׂה זאת ויאמרו שׁמשׁון חתן התמני כי לקח את אשׁתו ויתנה למרעהו ויעלו פלשׁתים וישׂרפו אותה ואת אביה באשׁ׃
Judges 15:7 ויאמר להם שׁמשׁון אם תעשׂון כזאת כי אם נקמתי בכם ואחר אחדל׃
Judges 15:8 ויך אותם שׁוק על ירך מכה גדולה וירד וישׁב בסעיף סלע עיטם׃
Judges 15:9 ויעלו פלשׁתים ויחנו ביהודה וינטשׁו בלחי׃
Judges 15:10 ויאמרו אישׁ יהודה למה עליתם עלינו ויאמרו לאסור את שׁמשׁון עלינו לעשׂות לו כאשׁר עשׂה׃
Judges 15:11 וירדו שׁלשׁת אלפים אישׁ מיהודה אל סעיף סלע עיטם ויאמרו לשׁמשׁון הלא ידעת כי משׁלים בנו פלשׁתים ומה זאת עשׂית לנו ויאמר להם כאשׁר עשׂו לי כן עשׂיתי׃
Judges 15:12 ויאמרו לו לאסרך ירדנו לתתך ביד פלשׁתים ויאמר להם שׁמשׁון השׁבעו לי פן תפגעון בי אתם׃
Judges 15:13 ויאמרו לו לאמר לא כי אסר נאסרך ונתנוך בידם והמת לא נמיתך ויאסרהו בשׁנים עבתים חדשׁים ויעלוהו מן הסלע׃
Judges 15:14 הוא בא עד לחי ופלשׁתים הריעו לקראתו ותצלח עליו רוח יהוה ותהיינה העבתים אשׁר על זרועותיו כפשׁתים אשׁר בערו באשׁ וימסו אסוריו מעל ידיו׃
Judges 15:15 וימצא לחי חמור טריה וישׁלח ידו ויקחה ויך בה אלף אישׁ׃
Judges 15:16 ויאמר שׁמשׁון בלחי החמור חמור חמרתים בלחי החמור הכיתי אלף אישׁ׃
Judges 15:17 ויהי ככלתו לדבר וישׁלך הלחי מידו ויקרא למקום ההוא רמת לחי׃
Judges 15:18 ויצמא מאד ויקרא אל יהוה ויאמר אתה נתת ביד עבדך את התשׁועה הגדלה הזאת ועתה אמות בצמא ונפלתי ביד הערלים׃
Judges 15:19 ויבקע אלהים את המכתשׁ אשׁר בלחי ויצאו ממנו מים וישׁת ותשׁב רוחו ויחי על כן קרא שׁמה עין הקורא אשׁר בלחי עד היום הזה׃
Judges 15:20 וישׁפט את ישׂראל בימי פלשׁתים עשׂרים שׁנה׃
Judges 16:1 וילך שׁמשׁון עזתה וירא שׁם אשׁה זונה ויבא אליה׃
Judges 16:2 לעזתים לאמר בא שׁמשׁון הנה ויסבו ויארבו לו כל הלילה בשׁער העיר ויתחרשׁו כל הלילה לאמר עד אור הבקר והרגנהו׃
Judges 16:3 וישׁכב שׁמשׁון עד חצי הלילה ויקם בחצי הלילה ויאחז בדלתות שׁער העיר ובשׁתי המזוזות ויסעם עם הבריח וישׂם על כתפיו ויעלם אל ראשׁ ההר אשׁר על פני חברון׃
Judges 16:4 ויהי אחרי כן ויאהב אשׁה בנחל שׂרק ושׁמה דלילה׃
Judges 16:5 ויעלו אליה סרני פלשׁתים ויאמרו לה פתי אותו וראי במה כחו גדול ובמה נוכל לו ואסרנהו לענתו ואנחנו נתן לך אישׁ אלף ומאה כסף׃
Judges 16:6 ותאמר דלילה אל שׁמשׁון הגידה נא לי במה כחך גדול ובמה תאסר לענותך׃
Judges 16:7 ויאמר אליה שׁמשׁון אם יאסרני בשׁבעה יתרים לחים אשׁר לא חרבו וחליתי והייתי כאחד האדם׃
Judges 16:8 ויעלו לה סרני פלשׁתים שׁבעה יתרים לחים אשׁר לא חרבו ותאסרהו׃
Judges 16:9 והארב ישׁב לה בחדר ותאמר אליו פלשׁתים עליך שׁמשׁון וינתק את היתרים כאשׁר ינתק פתיל הנערת בהריחו אשׁ ולא נודע כחו׃
Judges 16:10 ותאמר דלילה אל שׁמשׁון הנה התלת בי ותדבר אלי כזבים עתה הגידה נא לי במה תאסר׃
Judges 16:11 ויאמר אליה אם אסור יאסרוני בעבתים חדשׁים אשׁר לא נעשׂה בהם מלאכה וחליתי והייתי כאחד האדם׃
Judges 16:12 ותקח דלילה עבתים חדשׁים ותאסרהו בהם ותאמר אליו פלשׁתים עליך שׁמשׁון והארב ישׁב בחדר וינתקם מעל זרעתיו כחוט׃
Judges 16:13 ותאמר דלילה אל שׁמשׁון עד הנה התלת בי ותדבר אלי כזבים הגידה לי במה תאסר ויאמר אליה אם תארגי את שׁבע מחלפות ראשׁי עם המסכת׃
Judges 16:14 ותתקע ביתד ותאמר אליו פלשׁתים עליך שׁמשׁון וייקץ משׁנתו ויסע את היתד הארג ואת המסכת׃
Judges 16:15 ותאמר אליו איך תאמר אהבתיך ולבך אין אתי זה שׁלשׁ פעמים התלת בי ולא הגדת לי במה כחך גדול׃
Judges 16:16 ויהי כי הציקה לו בדבריה כל הימים ותאלצהו ותקצר נפשׁו למות׃
Judges 16:17 ויגד לה את כל לבו ויאמר לה מורה לא עלה על ראשׁי כי נזיר אלהים אני מבטן אמי אם גלחתי וסר ממני כחי וחליתי והייתי ככל האדם׃
Judges 16:18 ותרא דלילה כי הגיד לה את כל לבו ותשׁלח ותקרא לסרני פלשׁתים לאמר עלו הפעם כי הגיד לה את כל לבו ועלו אליה סרני פלשׁתים ויעלו הכסף בידם׃
Judges 16:19 ותישׁנהו על ברכיה ותקרא לאישׁ ותגלח את שׁבע מחלפות ראשׁו ותחל לענותו ויסר כחו מעליו׃
Judges 16:20 ותאמר פלשׁתים עליך שׁמשׁון ויקץ משׁנתו ויאמר אצא כפעם בפעם ואנער והוא לא ידע כי יהוה סר מעליו׃
Judges 16:21 ויאחזוהו פלשׁתים וינקרו את עיניו ויורידו אותו עזתה ויאסרוהו בנחשׁתים ויהי טוחן בבית האסירים׃
Judges 16:22 ויחל שׂער ראשׁו לצמח כאשׁר גלח׃
Judges 16:23 וסרני פלשׁתים נאספו לזבח זבח גדול לדגון אלהיהם ולשׂמחה ויאמרו נתן אלהינו בידנו את שׁמשׁון אויבינו׃
Judges 16:24 ויראו אתו העם ויהללו את אלהיהם כי אמרו נתן אלהינו בידנו את אויבנו ואת מחריב ארצנו ואשׁר הרבה את חללינו׃
Judges 16:25 ויהי כי טוב לבם ויאמרו קראו לשׁמשׁון וישׂחק לנו ויקראו לשׁמשׁון מבית האסירים ויצחק לפניהם ויעמידו אותו בין העמודים׃
Judges 16:26 ויאמר שׁמשׁון אל הנער המחזיק בידו הניחה אותי והימשׁני את העמדים אשׁר הבית נכון עליהם ואשׁען עליהם׃
Judges 16:27 והבית מלא האנשׁים והנשׁים ושׁמה כל סרני פלשׁתים ועל הגג כשׁלשׁת אלפים אישׁ ואשׁה הראים בשׂחוק שׁמשׁון׃
Judges 16:28 ויקרא שׁמשׁון אל יהוה ויאמר אדני יהוה זכרני נא וחזקני נא אך הפעם הזה האלהים ואנקמה נקם אחת משׁתי עיני מפלשׁתים׃
Judges 16:29 וילפת שׁמשׁון את שׁני עמודי התוך אשׁר הבית נכון עליהם ויסמך עליהם אחד בימינו ואחד בשׂמאלו׃
Judges 16:30 ויאמר שׁמשׁון תמות נפשׁי עם פלשׁתים ויט בכח ויפל הבית על הסרנים ועל כל העם אשׁר בו ויהיו המתים אשׁר המית במותו רבים מאשׁר המית בחייו׃
Judges 16:31 וירדו אחיו וכל בית אביהו וישׂאו אתו ויעלו ויקברו אותו בין צרעה ובין אשׁתאל בקבר מנוח אביו והוא שׁפט את ישׂראל עשׂרים שׁנה׃
Judges 17:1 ויהי אישׁ מהר אפרים ושׁמו מיכיהו׃
Judges 17:2 ויאמר לאמו אלף ומאה הכסף אשׁר לקח לך ואתי אלית וגם אמרת באזני הנה הכסף אתי אני לקחתיו ותאמר אמו ברוך בני ליהוה׃
Judges 17:3 וישׁב את אלף ומאה הכסף לאמו ותאמר אמו הקדשׁ הקדשׁתי את הכסף ליהוה מידי לבני לעשׂות פסל ומסכה ועתה אשׁיבנו׃
Judges 17:4 וישׁב את הכסף לאמו ותקח אמו מאתים כסף ותתנהו לצורף ויעשׂהו פסל ומסכה ויהי בבית מיכיהו׃
Judges 17:5 והאישׁ מיכה לו בית אלהים ויעשׂ אפוד ותרפים וימלא את יד אחד מבניו ויהי לו לכהן׃
Judges 17:6 בימים ההם אין מלך בישׂראל אישׁ הישׁר בעיניו יעשׂה׃
Judges 17:7 ויהי נער מבית לחם יהודה ממשׁפחת יהודה והוא לוי והוא גר שׁם׃
Judges 17:8 וילך האישׁ מהעיר מבית לחם יהודה לגור באשׁר ימצא ויבא הר אפרים עד בית מיכה לעשׂות דרכו׃
Judges 17:9 ויאמר לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשׁר אמצא׃
Judges 17:10 ויאמר לו מיכה שׁבה עמדי והיה לי לאב ולכהן ואנכי אתן לך עשׂרת כסף לימים וערך בגדים ומחיתך וילך הלוי׃
Judges 17:11 ויואל הלוי לשׁבת את האישׁ ויהי הנער לו כאחד מבניו׃
Judges 17:12 וימלא מיכה את יד הלוי ויהי לו הנער לכהן ויהי בבית מיכה׃
Judges 17:13 ויאמר מיכה עתה ידעתי כי ייטיב יהוה לי כי היה לי הלוי לכהן׃
Judges 18:1 בימים ההם אין מלך בישׂראל ובימים ההם שׁבט הדני מבקשׁ לו נחלה לשׁבת כי לא נפלה לו עד היום ההוא בתוך שׁבטי ישׂראל בנחלה׃
Judges 18:2 וישׁלחו בני דן ממשׁפחתם חמשׁה אנשׁים מקצותם אנשׁים בני חיל מצרעה ומאשׁתאל לרגל את הארץ ולחקרה ויאמרו אלהם לכו חקרו את הארץ ויבאו הר אפרים עד בית מיכה וילינו שׁם׃
Judges 18:3 המה עם בית מיכה והמה הכירו את קול הנער הלוי ויסורו שׁם ויאמרו לו מי הביאך הלם ומה אתה עשׂה בזה ומה לך פה׃
Judges 18:4 ויאמר אלהם כזה וכזה עשׂה לי מיכה וישׂכרני ואהי לו לכהן׃
Judges 18:5 ויאמרו לו שׁאל נא באלהים ונדעה התצליח דרכנו אשׁר אנחנו הלכים עליה׃
Judges 18:6 ויאמר להם הכהן לכו לשׁלום נכח יהוה דרככם אשׁר תלכו׃
Judges 18:7 וילכו חמשׁת האנשׁים ויבאו לישׁה ויראו את העם אשׁר בקרבה יושׁבת לבטח כמשׁפט צדנים שׁקט ובטח ואין מכלים דבר בארץ יורשׁ עצר ורחקים המה מצדנים ודבר אין להם עם אדם׃
Judges 18:8 ויבאו אל אחיהם צרעה ואשׁתאל ויאמרו להם אחיהם מה אתם׃
Judges 18:9 ויאמרו קומה ונעלה עליהם כי ראינו את הארץ והנה טובה מאד ואתם מחשׁים אל תעצלו ללכת לבא לרשׁת את הארץ׃
Judges 18:10 כבאכם תבאו אל עם בטח והארץ רחבת ידים כי נתנה אלהים בידכם מקום אשׁר אין שׁם מחסור כל דבר אשׁר בארץ׃
Judges 18:11 ויסעו משׁם ממשׁפחת הדני מצרעה ומאשׁתאל שׁשׁ מאות אישׁ חגור כלי מלחמה׃
Judges 18:12 ויעלו ויחנו בקרית יערים ביהודה על כן קראו למקום ההוא מחנה דן עד היום הזה הנה אחרי קרית יערים׃
Judges 18:13 ויעברו משׁם הר אפרים ויבאו עד בית מיכה׃
Judges 18:14 ויענו חמשׁת האנשׁים ההלכים לרגל את הארץ לישׁ ויאמרו אל אחיהם הידעתם כי ישׁ בבתים האלה אפוד ותרפים ופסל ומסכה ועתה דעו מה תעשׂו׃
Judges 18:15 ויסורו שׁמה ויבאו אל בית הנער הלוי בית מיכה וישׁאלו לו לשׁלום׃
Judges 18:16 ושׁשׁ מאות אישׁ חגורים כלי מלחמתם נצבים פתח השׁער אשׁר מבני דן׃
Judges 18:17 ויעלו חמשׁת האנשׁים ההלכים לרגל את הארץ באו שׁמה לקחו את הפסל ואת האפוד ואת התרפים ואת המסכה והכהן נצב פתח השׁער ושׁשׁ מאות האישׁ החגור כלי המלחמה׃
Judges 18:18 ואלה באו בית מיכה ויקחו את פסל האפוד ואת התרפים ואת המסכה ויאמר אליהם הכהן מה אתם עשׂים׃
Judges 18:19 ויאמרו לו החרשׁ שׂים ידך על פיך ולך עמנו והיה לנו לאב ולכהן הטוב היותך כהן לבית אישׁ אחד או היותך כהן לשׁבט ולמשׁפחה בישׂראל׃
Judges 18:20 וייטב לב הכהן ויקח את האפוד ואת התרפים ואת הפסל ויבא בקרב העם׃
Judges 18:21 ויפנו וילכו וישׂימו את הטף ואת המקנה ואת הכבודה לפניהם׃
Judges 18:22 המה הרחיקו מבית מיכה והאנשׁים אשׁר בבתים אשׁר עם בית מיכה נזעקו וידביקו את בני דן׃
Judges 18:23 ויקראו אל בני דן ויסבו פניהם ויאמרו למיכה מה לך כי נזעקת׃
Judges 18:24 ויאמר את אלהי אשׁר עשׂיתי לקחתם ואת הכהן ותלכו ומה לי עוד ומה זה תאמרו אלי מה׃
Judges 18:25 ויאמרו אליו בני דן אל תשׁמע קולך עמנו פן יפגעו בכם אנשׁים מרי נפשׁ ואספתה נפשׁך ונפשׁ ביתך׃
Judges 18:26 וילכו בני דן לדרכם וירא מיכה כי חזקים המה ממנו ויפן וישׁב אל ביתו׃
Judges 18:27 והמה לקחו את אשׁר עשׂה מיכה ואת הכהן אשׁר היה לו ויבאו על לישׁ על עם שׁקט ובטח ויכו אותם לפי חרב ואת העיר שׂרפו באשׁ׃
Judges 18:28 ואין מציל כי רחוקה היא מצידון ודבר אין להם עם אדם והיא בעמק אשׁר לבית רחוב ויבנו את העיר וישׁבו׃
Judges 18:29 ויקראו שׁם העיר דן בשׁם דן אביהם אשׁר יולד לישׂראל ואולם לישׁ שׁם העיר לראשׁנה׃
Judges 18:30 ויקימו להם בני דן את הפסל ויהונתן בן גרשׁם בן מנשׁה הוא ובניו היו כהנים לשׁבט הדני עד יום גלות הארץ׃
Judges 18:31 וישׂימו להם את פסל מיכה אשׁר עשׂה כל ימי היות בית האלהים בשׁלה׃
Judges 19:1 ויהי בימים ההם ומלך אין בישׂראל ויהי אישׁ לוי גר בירכתי הר אפרים ויקח לו אשׁה פילגשׁ מבית לחם יהודה׃
Judges 19:2 ותזנה עליו פילגשׁו ותלך מאתו אל בית אביה אל בית לחם יהודה ותהי שׁם ימים ארבעה חדשׁים׃
Judges 19:3 ויקם אישׁה וילך אחריה לדבר על לבה להשׁיבו ונערו עמו וצמד חמרים ותביאהו בית אביה ויראהו אבי הנערה וישׂמח לקראתו׃
Judges 19:4 ויחזק בו חתנו אבי הנערה וישׁב אתו שׁלשׁת ימים ויאכלו וישׁתו וילינו שׁם׃
Judges 19:5 ויהי ביום הרביעי וישׁכימו בבקר ויקם ללכת ויאמר אבי הנערה אל חתנו סעד לבך פת לחם ואחר תלכו׃
Judges 19:6 וישׁבו ויאכלו שׁניהם יחדו וישׁתו ויאמר אבי הנערה אל האישׁ הואל נא ולין ויטב לבך׃
Judges 19:7 ויקם האישׁ ללכת ויפצר בו חתנו וישׁב וילן שׁם׃
Judges 19:8 וישׁכם בבקר ביום החמישׁי ללכת ויאמר אבי הנערה סעד נא לבבך והתמהמהו עד נטות היום ויאכלו שׁניהם׃
Judges 19:9 ויקם האישׁ ללכת הוא ופילגשׁו ונערו ויאמר לו חתנו אבי הנערה הנה נא רפה היום לערב לינו נא הנה חנות היום לין פה וייטב לבבך והשׁכמתם מחר לדרככם והלכת לאהלך׃
Judges 19:10 ולא אבה האישׁ ללון ויקם וילך ויבא עד נכח יבוס היא ירושׁלם ועמו צמד חמורים חבושׁים ופילגשׁו עמו׃
Judges 19:11 הם עם יבוס והיום רד מאד ויאמר הנער אל אדניו לכה נא ונסורה אל עיר היבוסי הזאת ונלין׃
Judges 19:12 ויאמר אליו אדניו לא נסור אל עיר נכרי אשׁר לא מבני ישׂראל הנה ועברנו עד גבעה׃
Judges 19:13 ויאמר לנערו לך ונקרבה באחד המקמות ולנו בגבעה או ברמה׃
Judges 19:14 ויעברו וילכו ותבא להם השׁמשׁ אצל הגבעה אשׁר לבנימן׃
Judges 19:15 ויסרו שׁם לבוא ללון בגבעה ויבא וישׁב ברחוב העיר ואין אישׁ מאסף אותם הביתה ללון׃
Judges 19:16 והנה אישׁ זקן בא מן מעשׂהו מן השׂדה בערב והאישׁ מהר אפרים והוא גר בגבעה ואנשׁי המקום בני ימיני׃
Judges 19:17 וישׂא עיניו וירא את האישׁ הארח ברחב העיר ויאמר האישׁ הזקן אנה תלך ומאין תבוא׃
Judges 19:18 ויאמר אליו עברים אנחנו מבית לחם יהודה עד ירכתי הר אפרים משׁם אנכי ואלך עד בית לחם יהודה ואת בית יהוה אני הלך ואין אישׁ מאסף אותי הביתה׃
Judges 19:19 וגם תבן גם מספוא ישׁ לחמורינו וגם לחם ויין ישׁ לי ולאמתך ולנער עם עבדיך אין מחסור כל דבר׃
Judges 19:20 ויאמר האישׁ הזקן שׁלום לך רק כל מחסורך עלי רק ברחוב אל תלן׃
Judges 19:21 ויביאהו לביתו ויבול לחמורים וירחצו רגליהם ויאכלו וישׁתו׃
Judges 19:22 המה מיטיבים את לבם והנה אנשׁי העיר אנשׁי בני בליעל נסבו את הבית מתדפקים על הדלת ויאמרו אל האישׁ בעל הבית הזקן לאמר הוצא את האישׁ אשׁר בא אל ביתך ונדענו׃
Judges 19:23 ויצא אליהם האישׁ בעל הבית ויאמר אלהם אל אחי אל תרעו נא אחרי אשׁר בא האישׁ הזה אל ביתי אל תעשׂו את הנבלה הזאת׃
Judges 19:24 הנה בתי הבתולה ופילגשׁהו אוציאה נא אותם וענו אותם ועשׂו להם הטוב בעיניכם ולאישׁ הזה לא תעשׂו דבר הנבלה הזאת׃
Judges 19:25 ולא אבו האנשׁים לשׁמע לו ויחזק האישׁ בפילגשׁו ויצא אליהם החוץ וידעו אותה ויתעללו בה כל הלילה עד הבקר וישׁלחוה בעלות השׁחר׃
Judges 19:26 ותבא האשׁה לפנות הבקר ותפל פתח בית האישׁ אשׁר אדוניה שׁם עד האור׃
Judges 19:27 ויקם אדניה בבקר ויפתח דלתות הבית ויצא ללכת לדרכו והנה האשׁה פילגשׁו נפלת פתח הבית וידיה על הסף׃
Judges 19:28 ויאמר אליה קומי ונלכה ואין ענה ויקחה על החמור ויקם האישׁ וילך למקמו׃
Judges 19:29 ויבא אל ביתו ויקח את המאכלת ויחזק בפילגשׁו וינתחה לעצמיה לשׁנים עשׂר נתחים וישׁלחה בכל גבול ישׂראל׃
Judges 19:30 והיה כל הראה ואמר לא נהיתה ולא נראתה כזאת למיום עלות בני ישׂראל מארץ מצרים עד היום הזה שׂימו לכם עליה עצו ודברו׃
Judges 20:1 ויצאו כל בני ישׂראל ותקהל העדה כאישׁ אחד למדן ועד באר שׁבע וארץ הגלעד אל יהוה המצפה׃
Judges 20:2 ויתיצבו פנות כל העם כל שׁבטי ישׂראל בקהל עם האלהים ארבע מאות אלף אישׁ רגלי שׁלף חרב׃
Judges 20:3 וישׁמעו בני בנימן כי עלו בני ישׂראל המצפה ויאמרו בני ישׂראל דברו איכה נהיתה הרעה הזאת׃
Judges 20:4 ויען האישׁ הלוי אישׁ האשׁה הנרצחה ויאמר הגבעתה אשׁר לבנימן באתי אני ופילגשׁי ללון׃
Judges 20:5 ויקמו עלי בעלי הגבעה ויסבו עלי את הבית לילה אותי דמו להרג ואת פילגשׁי ענו ותמת׃
Judges 20:6 ואחז בפילגשׁי ואנתחה ואשׁלחה בכל שׂדה נחלת ישׂראל כי עשׂו זמה ונבלה בישׂראל׃
Judges 20:7 הנה כלכם בני ישׂראל הבו לכם דבר ועצה הלם׃
Judges 20:8 ויקם כל העם כאישׁ אחד לאמר לא נלך אישׁ לאהלו ולא נסור אישׁ לביתו׃
Judges 20:9 ועתה זה הדבר אשׁר נעשׂה לגבעה עליה בגורל׃
Judges 20:10 ולקחנו עשׂרה אנשׁים למאה לכל שׁבטי ישׂראל ומאה לאלף ואלף לרבבה לקחת צדה לעם לעשׂות לבואם לגבע בנימן ככל הנבלה אשׁר עשׂה בישׂראל׃
Judges 20:11 ויאסף כל אישׁ ישׂראל אל העיר כאישׁ אחד חברים׃
Judges 20:12 וישׁלחו שׁבטי ישׂראל אנשׁים בכל שׁבטי בנימן לאמר מה הרעה הזאת אשׁר נהיתה׃
Judges 20:13 ועתה תנו את האנשׁים בני בליעל אשׁר בגבעה ונמיתם ונבערה רעה מישׂראל ולא אבו בנימן לשׁמע בקול אחיהם בני ישׂראל׃
Judges 20:14 ויאספו בני בנימן מן הערים הגבעתה לצאת למלחמה עם בני ישׂראל׃
Judges 20:15 ויתפקדו בני בנימן ביום ההוא מהערים עשׂרים ושׁשׁה אלף אישׁ שׁלף חרב לבד מישׁבי הגבעה התפקדו שׁבע מאות אישׁ בחור׃
Judges 20:16 מכל העם הזה שׁבע מאות אישׁ בחור אטר יד ימינו כל זה קלע באבן אל השׂערה ולא יחטא׃
Judges 20:17 ואישׁ ישׂראל התפקדו לבד מבנימן ארבע מאות אלף אישׁ שׁלף חרב כל זה אישׁ מלחמה׃
Judges 20:18 ויקמו ויעלו בית אל וישׁאלו באלהים ויאמרו בני ישׂראל מי יעלה לנו בתחלה למלחמה עם בני בנימן ויאמר יהוה יהודה בתחלה׃
Judges 20:19 ויקומו בני ישׂראל בבקר ויחנו על הגבעה׃
Judges 20:20 ויצא אישׁ ישׂראל למלחמה עם בנימן ויערכו אתם אישׁ ישׂראל מלחמה אל הגבעה׃
Judges 20:21 ויצאו בני בנימן מן הגבעה וישׁחיתו בישׂראל ביום ההוא שׁנים ועשׂרים אלף אישׁ ארצה׃
Judges 20:22 ויתחזק העם אישׁ ישׂראל ויספו לערך מלחמה במקום אשׁר ערכו שׁם ביום הראשׁון׃
Judges 20:23 ויעלו בני ישׂראל ויבכו לפני יהוה עד הערב וישׁאלו ביהוה לאמר האוסיף לגשׁת למלחמה עם בני בנימן אחי ויאמר יהוה עלו אליו׃
Judges 20:24 ויקרבו בני ישׂראל אל בני בנימן ביום השׁני׃
Judges 20:25 ויצא בנימן לקראתם מן הגבעה ביום השׁני וישׁחיתו בבני ישׂראל עוד שׁמנת עשׂר אלף אישׁ ארצה כל אלה שׁלפי חרב׃
Judges 20:26 ויעלו כל בני ישׂראל וכל העם ויבאו בית אל ויבכו וישׁבו שׁם לפני יהוה ויצומו ביום ההוא עד הערב ויעלו עלות ושׁלמים לפני יהוה׃
Judges 20:27 וישׁאלו בני ישׂראל ביהוה ושׁם ארון ברית האלהים בימים ההם׃
Judges 20:28 ופינחס בן אלעזר בן אהרן עמד לפניו בימים ההם לאמר האוסף עוד לצאת למלחמה עם בני בנימן אחי אם אחדל ויאמר יהוה עלו כי מחר אתננו בידך׃
Judges 20:29 וישׂם ישׂראל ארבים אל הגבעה סביב׃
Judges 20:30 ויעלו בני ישׂראל אל בני בנימן ביום השׁלישׁי ויערכו אל הגבעה כפעם בפעם׃
Judges 20:31 ויצאו בני בנימן לקראת העם הנתקו מן העיר ויחלו להכות מהעם חללים כפעם בפעם במסלות אשׁר אחת עלה בית אל ואחת גבעתה בשׂדה כשׁלשׁים אישׁ בישׂראל׃
Judges 20:32 ויאמרו בני בנימן נגפים הם לפנינו כבראשׁנה ובני ישׂראל אמרו ננוסה ונתקנהו מן העיר אל המסלות׃
Judges 20:33 וכל אישׁ ישׂראל קמו ממקומו ויערכו בבעל תמר וארב ישׂראל מגיח ממקמו ממערה גבע׃
Judges 20:34 ויבאו מנגד לגבעה עשׂרת אלפים אישׁ בחור מכל ישׂראל והמלחמה כבדה והם לא ידעו כי נגעת עליהם הרעה׃
Judges 20:35 ויגף יהוה את בנימן לפני ישׂראל וישׁחיתו בני ישׂראל בבנימן ביום ההוא עשׂרים וחמשׁה אלף ומאה אישׁ כל אלה שׁלף חרב׃
Judges 20:36 ויראו בני בנימן כי נגפו ויתנו אישׁ ישׂראל מקום לבנימן כי בטחו אל הארב אשׁר שׂמו אל הגבעה׃
Judges 20:37 והארב החישׁו ויפשׁטו אל הגבעה וימשׁך הארב ויך את כל העיר לפי חרב׃
Judges 20:38 והמועד היה לאישׁ ישׂראל עם הארב הרב להעלותם משׂאת העשׁן מן העיר׃
Judges 20:39 ויהפך אישׁ ישׂראל במלחמה ובנימן החל להכות חללים באישׁ ישׂראל כשׁלשׁים אישׁ כי אמרו אך נגוף נגף הוא לפנינו כמלחמה הראשׁנה׃
Judges 20:40 והמשׂאת החלה לעלות מן העיר עמוד עשׁן ויפן בנימן אחריו והנה עלה כליל העיר השׁמימה׃
Judges 20:41 ואישׁ ישׂראל הפך ויבהל אישׁ בנימן כי ראה כי נגעה עליו הרעה׃
Judges 20:42 ויפנו לפני אישׁ ישׂראל אל דרך המדבר והמלחמה הדביקתהו ואשׁר מהערים משׁחיתים אותו בתוכו׃
Judges 20:43 כתרו את בנימן הרדיפהו מנוחה הדריכהו עד נכח הגבעה ממזרח שׁמשׁ׃
Judges 20:44 ויפלו מבנימן שׁמנה עשׂר אלף אישׁ את כל אלה אנשׁי חיל׃
Judges 20:45 ויפנו וינסו המדברה אל סלע הרמון ויעללהו במסלות חמשׁת אלפים אישׁ וידביקו אחריו עד גדעם ויכו ממנו אלפים אישׁ׃
Judges 20:46 ויהי כל הנפלים מבנימן עשׂרים וחמשׁה אלף אישׁ שׁלף חרב ביום ההוא את כל אלה אנשׁי חיל׃
Judges 20:47 ויפנו וינסו המדברה אל סלע הרמון שׁשׁ מאות אישׁ וישׁבו בסלע רמון ארבעה חדשׁים׃
Judges 20:48 ואישׁ ישׂראל שׁבו אל בני בנימן ויכום לפי חרב מעיר מתם עד בהמה עד כל הנמצא גם כל הערים הנמצאות שׁלחו באשׁ׃
Judges 21:1 ואישׁ ישׂראל נשׁבע במצפה לאמר אישׁ ממנו לא יתן בתו לבנימן לאשׁה׃
Judges 21:2 ויבא העם בית אל וישׁבו שׁם עד הערב לפני האלהים וישׂאו קולם ויבכו בכי גדול׃
Judges 21:3 ויאמרו למה יהוה אלהי ישׂראל היתה זאת בישׂראל להפקד היום מישׂראל שׁבט אחד׃
Judges 21:4 ויהי ממחרת וישׁכימו העם ויבנו שׁם מזבח ויעלו עלות ושׁלמים׃
Judges 21:5 ויאמרו בני ישׂראל מי אשׁר לא עלה בקהל מכל שׁבטי ישׂראל אל יהוה כי השׁבועה הגדולה היתה לאשׁר לא עלה אל יהוה המצפה לאמר מות יומת׃
Judges 21:6 וינחמו בני ישׂראל אל בנימן אחיו ויאמרו נגדע היום שׁבט אחד מישׂראל׃
Judges 21:7 מה נעשׂה להם לנותרים לנשׁים ואנחנו נשׁבענו ביהוה לבלתי תת להם מבנותינו לנשׁים׃
Judges 21:8 ויאמרו מי אחד משׁבטי ישׂראל אשׁר לא עלה אל יהוה המצפה והנה לא בא אישׁ אל המחנה מיבישׁ גלעד אל הקהל׃
Judges 21:9 ויתפקד העם והנה אין שׁם אישׁ מיושׁבי יבשׁ גלעד׃
Judges 21:10 וישׁלחו שׁם העדה שׁנים עשׂר אלף אישׁ מבני החיל ויצוו אותם לאמר לכו והכיתם את יושׁבי יבשׁ גלעד לפי חרב והנשׁים והטף׃
Judges 21:11 וזה הדבר אשׁר תעשׂו כל זכר וכל אשׁה ידעת משׁכב זכר תחרימו׃
Judges 21:12 וימצאו מיושׁבי יבישׁ גלעד ארבע מאות נערה בתולה אשׁר לא ידעה אישׁ למשׁכב זכר ויביאו אותם אל המחנה שׁלה אשׁר בארץ כנען׃
Judges 21:13 וישׁלחו כל העדה וידברו אל בני בנימן אשׁר בסלע רמון ויקראו להם שׁלום׃
Judges 21:14 וישׁב בנימן בעת ההיא ויתנו להם הנשׁים אשׁר חיו מנשׁי יבשׁ גלעד ולא מצאו להם כן׃
Judges 21:15 והעם נחם לבנימן כי עשׂה יהוה פרץ בשׁבטי ישׂראל׃
Judges 21:16 ויאמרו זקני העדה מה נעשׂה לנותרים לנשׁים כי נשׁמדה מבנימן אשׁה׃
Judges 21:17 ויאמרו ירשׁת פליטה לבנימן ולא ימחה שׁבט מישׂראל׃
Judges 21:18 ואנחנו לא נוכל לתת להם נשׁים מבנותינו כי נשׁבעו בני ישׂראל לאמר ארור נתן אשׁה לבנימן׃
Judges 21:19 ויאמרו הנה חג יהוה בשׁלו מימים ימימה אשׁר מצפונה לבית אל מזרחה השׁמשׁ למסלה העלה מבית אל שׁכמה ומנגב ללבונה׃
Judges 21:20 ויצו את בני בנימן לאמר לכו וארבתם בכרמים׃
Judges 21:21 וראיתם והנה אם יצאו בנות שׁילו לחול במחלות ויצאתם מן הכרמים וחטפתם לכם אישׁ אשׁתו מבנות שׁילו והלכתם ארץ בנימן׃
Judges 21:22 והיה כי יבאו אבותם או אחיהם לרוב אלינו ואמרנו אליהם חנונו אותם כי לא לקחנו אישׁ אשׁתו במלחמה כי לא אתם נתתם להם כעת תאשׁמו׃
Judges 21:23 ויעשׂו כן בני בנימן וישׂאו נשׁים למספרם מן המחללות אשׁר גזלו וילכו וישׁובו אל נחלתם ויבנו את הערים וישׁבו׃
Judges 21:24 ויתהלכו משׁם בני ישׂראל בעת ההיא אישׁ לשׁבטו ולמשׁפחתו ויצאו משׁם אישׁ לנחלתו׃
Judges 21:25 בימים ההם אין מלך בישׂראל אישׁ הישׁר בעיניו יעשׂה׃
Ruth 1:1 ויהי בימי שׁפט השׁפטים ויהי רעב בארץ וילך אישׁ מבית לחם יהודה לגור בשׂדי מואב הוא ואשׁתו ושׁני בניו׃
Ruth 1:2 ושׁם האישׁ אלימלך ושׁם אשׁתו נעמי ושׁם שׁני בניו מחלון וכליון אפרתים מבית לחם יהודה ויבאו שׂדי מואב ויהיו שׁם׃
Ruth 1:3 וימת אלימלך אישׁ נעמי ותשׁאר היא ושׁני בניה׃
Ruth 1:4 וישׂאו להם נשׁים מאביות שׁם האחת ערפה ושׁם השׁנית רות וישׁבו שׁם כעשׂר שׁנים׃
Ruth 1:5 וימותו גם שׁניהם מחלון וכליון ותשׁאר האשׁה משׁני ילדיה ומאישׁה׃
Ruth 1:6 ותקם היא וכלתיה ותשׁב משׂדי מואב כי שׁמעה בשׂדה מואב כי פקד יהוה את עמו לתת להם לחם׃
Ruth 1:7 ותצא מן המקום אשׁר היתה שׁמה ושׁתי כלתיה עמה ותלכנה בדרך לשׁוב אל ארץ יהודה׃
Ruth 1:8 ותאמר נעמי לשׁתי כלתיה לכנה שׁבנה אשׁה לבית אמה יעשׂה יהוה עמכם חסד כאשׁר עשׂיתם עם המתים ועמדי׃
Ruth 1:9 יתן יהוה לכם ומצאן מנוחה אשׁה בית אישׁה ותשׁק להן ותשׂאנה קולן ותבכינה׃
Ruth 1:10 ותאמרנה לה כי אתך נשׁוב לעמך׃
Ruth 1:11 ותאמר נעמי שׁבנה בנתי למה תלכנה עמי העוד לי בנים במעי והיו לכם לאנשׁים׃
Ruth 1:12 שׁבנה בנתי לכן כי זקנתי מהיות לאישׁ כי אמרתי ישׁ לי תקוה גם הייתי הלילה לאישׁ וגם ילדתי בנים׃
Ruth 1:13 הלהן תשׂברנה עד אשׁר יגדלו הלהן תעגנה לבלתי היות לאישׁ אל בנתי כי מר לי מאד מכם כי יצאה בי יד יהוה׃
Ruth 1:14 ותשׂנה קולן ותבכינה עוד ותשׁק ערפה לחמותה ורות דבקה׃
Ruth 1:15 ותאמר הנה שׁבה יבמתך אל עמה ואל אלהיה שׁובי אחרי יבמתך׃
Ruth 1:16 ותאמר רות אל תפגעי בי לעזבך לשׁוב מאחריך כי אל אשׁר תלכי אלך ובאשׁר תליני אלין עמך עמי ואלהיך אלהי׃
Ruth 1:17 באשׁר תמותי אמות ושׁם אקבר כה יעשׂה יהוה לי וכה יסיף כי המות יפריד ביני ובינך׃
Ruth 1:18 ותרא כי מתאמצת היא ללכת אתה ותחדל לדבר אליה׃
Ruth 1:19 ותלכנה שׁתיהם עד באנה בית לחם ויהי כבאנה בית לחם ותהם כל העיר עליהן ותאמרנה הזאת נעמי׃
Ruth 1:20 ותאמר אליהן אל תקראנה לי נעמי קראן לי מרא כי המר שׁדי לי מאד׃
Ruth 1:21 אני מלאה הלכתי וריקם השׁיבני יהוה למה תקראנה לי נעמי ויהוה ענה בי ושׁדי הרע׃
Ruth 1:22 ותשׁב נעמי ורות המואביה כלתה עמה השׁבה משׂדי מואב והמה באו בית לחם בתחלת קציר שׂערים׃
Ruth 2:1 ולנעמי מידע לאישׁה אישׁ גבור חיל ממשׁפחת אלימלך ושׁמו בעז׃
Ruth 2:2 ותאמר רות המואביה אל נעמי אלכה נא השׂדה ואלקטה בשׁבלים אחר אשׁר אמצא חן בעיניו ותאמר לה לכי בתי׃
Ruth 2:3 ותלך ותבוא ותלקט בשׂדה אחרי הקצרים ויקר מקרה חלקת השׂדה לבעז אשׁר ממשׁפחת אלימלך׃
Ruth 2:4 והנה בעז בא מבית לחם ויאמר לקוצרים יהוה עמכם ויאמרו לו יברכך יהוה׃
Ruth 2:5 ויאמר בעז לנערו הנצב על הקוצרים למי הנערה הזאת׃
Ruth 2:6 ויען הנער הנצב על הקוצרים ויאמר נערה מואביה היא השׁבה עם נעמי משׂדה מואב׃
Ruth 2:7 ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שׁבתה הבית מעט׃
Ruth 2:8 ויאמר בעז אל רות הלוא שׁמעת בתי אל תלכי ללקט בשׂדה אחר וגם לא תעבורי מזה וכה תדבקין עם נערתי׃
Ruth 2:9 עיניך בשׂדה אשׁר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושׁתית מאשׁר ישׁאבון הנערים׃
Ruth 2:10 ותפל על פניה ותשׁתחו ארצה ותאמר אליו מדוע מצאתי חן בעיניך להכירני ואנכי נכריה׃
Ruth 2:11 ויען בעז ויאמר לה הגד הגד לי כל אשׁר עשׂית את חמותך אחרי מות אישׁך ותעזבי אביך ואמך וארץ מולדתך ותלכי אל עם אשׁר לא ידעת תמול שׁלשׁום׃
Ruth 2:12 ישׁלם יהוה פעלך ותהי משׂכרתך שׁלמה מעם יהוה אלהי ישׂראל אשׁר באת לחסות תחת כנפיו׃
Ruth 2:13 ותאמר אמצא חן בעיניך אדני כי נחמתני וכי דברת על לב שׁפחתך ואנכי לא אהיה כאחת שׁפחתיך׃
Ruth 2:14 ויאמר לה בעז לעת האכל גשׁי הלם ואכלת מן הלחם וטבלת פתך בחמץ ותשׁב מצד הקוצרים ויצבט לה קלי ותאכל ותשׂבע ותתר׃
Ruth 2:15 ותקם ללקט ויצו בעז את נעריו לאמר גם בין העמרים תלקט ולא תכלימוה׃
Ruth 2:16 וגם שׁל תשׁלו לה מן הצבתים ועזבתם ולקטה ולא תגערו׃
Ruth 2:17 ותלקט בשׂדה עד הערב ותחבט את אשׁר לקטה ויהי כאיפה שׂערים׃
Ruth 2:18 ותשׂא ותבוא העיר ותרא חמותה את אשׁר לקטה ותוצא ותתן לה את אשׁר הותרה משׂבעה׃
Ruth 2:19 ותאמר לה חמותה איפה לקטת היום ואנה עשׂית יהי מכירך ברוך ותגד לחמותה את אשׁר עשׂתה עמו ותאמר שׁם האישׁ אשׁר עשׂיתי עמו היום בעז׃
Ruth 2:20 ותאמר נעמי לכלתה ברוך הוא ליהוה אשׁר לא עזב חסדו את החיים ואת המתים ותאמר לה נעמי קרוב לנו האישׁ מגאלנו הוא׃
Ruth 2:21 ותאמר רות המואביה גם כי אמר אלי עם הנערים אשׁר לי תדבקין עד אם כלו את כל הקציר אשׁר׃
Ruth 2:22 ותאמר נעמי אל רות כלתה טוב בתי כי תצאי עם נערותיו ולא יפגעו בך בשׂדה אחר׃
Ruth 2:23 ותדבק בנערות בעז ללקט עד כלות קציר השׂערים וקציר החטים ותשׁב את חמותה׃
Ruth 3:1 ותאמר לה נעמי חמותה בתי הלא אבקשׁ לך מנוח אשׁר ייטב׃
Ruth 3:2 ועתה הלא בעז מדעתנו אשׁר היית את נערותיו הנה הוא זרה את גרן השׂערים הלילה׃
Ruth 3:3 ורחצת וסכת ושׂמת שׂמלתך עליך וירדתי הגרן אל תודעי לאישׁ עד כלתו לאכל ולשׁתות׃
Ruth 3:4 ויהי בשׁכבו וידעת את המקום אשׁר ישׁכב שׁם ובאת וגלית מרגלתיו ושׁכבתי והוא יגיד לך את אשׁר תעשׂין׃
Ruth 3:5 ותאמר אליה כל אשׁר תאמרי אעשׂה׃
Ruth 3:6 ותרד הגרן ותעשׂ ככל אשׁר צותה חמותה׃
Ruth 3:7 ויאכל בעז וישׁת וייטב לבו ויבא לשׁכב בקצה הערמה ותבא בלט ותגל מרגלתיו ותשׁכב׃
Ruth 3:8 ויהי בחצי הלילה ויחרד האישׁ וילפת והנה אשׁה שׁכבת מרגלתיו׃
Ruth 3:9 ויאמר מי את ותאמר אנכי רות אמתך ופרשׂת כנפך על אמתך כי גאל אתה׃
Ruth 3:10 ויאמר ברוכה את ליהוה בתי היטבת חסדך האחרון מן הראשׁון לבלתי לכת אחרי הבחורים אם דל ואם עשׁיר׃
Ruth 3:11 ועתה בתי אל תיראי כל אשׁר תאמרי אעשׂה לך כי יודע כל שׁער עמי כי אשׁת חיל את׃
Ruth 3:12 ועתה כי אמנם כי אם גאל אנכי וגם ישׁ גאל קרוב ממני׃
Ruth 3:13 ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שׁכבי עד הבקר׃
Ruth 3:14 ותשׁכב מרגלתו עד הבקר ותקם בטרום יכיר אישׁ את רעהו ויאמר אל יודע כי באה האשׁה הגרן׃
Ruth 3:15 ויאמר הבי המטפחת אשׁר עליך ואחזי בה ותאחז בה וימד שׁשׁ שׂערים וישׁת עליה ויבא העיר׃
Ruth 3:16 ותבוא אל חמותה ותאמר מי את בתי ותגד לה את כל אשׁר עשׂה לה האישׁ׃
Ruth 3:17 ותאמר שׁשׁ השׂערים האלה נתן לי כי אמר אל תבואי ריקם אל חמותך׃
Ruth 3:18 ותאמר שׁבי בתי עד אשׁר תדעין איך יפל דבר כי לא ישׁקט האישׁ כי אם כלה הדבר היום׃
Ruth 4:1 ובעז עלה השׁער וישׁב שׁם והנה הגאל עבר אשׁר דבר בעז ויאמר סורה שׁבה פה פלני אלמני ויסר וישׁב׃
Ruth 4:2 ויקח עשׂרה אנשׁים מזקני העיר ויאמר שׁבו פה וישׁבו׃
Ruth 4:3 ויאמר לגאל חלקת השׂדה אשׁר לאחינו לאלימלך מכרה נעמי השׁבה משׂדה מואב׃
Ruth 4:4 ואני אמרתי אגלה אזנך לאמר קנה נגד הישׁבים ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל׃
Ruth 4:5 ויאמר בעז ביום קנותך השׂדה מיד נעמי ומאת רות המואביה אשׁת המת קניתי להקים שׁם המת על נחלתו׃
Ruth 4:6 ויאמר הגאל לא אוכל לגאול לי פן אשׁחית את נחלתי גאל לך אתה את גאלתי כי לא אוכל לגאל׃
Ruth 4:7 וזאת לפנים בישׂראל על הגאולה ועל התמורה לקים כל דבר שׁלף אישׁ נעלו ונתן לרעהו וזאת התעודה בישׂראל׃
Ruth 4:8 ויאמר הגאל לבעז קנה לך וישׁלף נעלו׃
Ruth 4:9 ויאמר בעז לזקנים וכל העם עדים אתם היום כי קניתי את כל אשׁר לאלימלך ואת כל אשׁר לכליון ומחלון מיד נעמי׃
Ruth 4:10 וגם את רות המאביה אשׁת מחלון קניתי לי לאשׁה להקים שׁם המת על נחלתו ולא יכרת שׁם המת מעם אחיו ומשׁער מקומו עדים אתם היום׃
Ruth 4:11 ויאמרו כל העם אשׁר בשׁער והזקנים עדים יתן יהוה את האשׁה הבאה אל ביתך כרחל וכלאה אשׁר בנו שׁתיהם את בית ישׂראל ועשׂה חיל באפרתה וקרא שׁם בבית לחם׃
Ruth 4:12 ויהי ביתך כבית פרץ אשׁר ילדה תמר ליהודה מן הזרע אשׁר יתן יהוה לך מן הנערה הזאת׃
Ruth 4:13 ויקח בעז את רות ותהי לו לאשׁה ויבא אליה ויתן יהוה לה הריון ותלד בן׃
Ruth 4:14 ותאמרנה הנשׁים אל נעמי ברוך יהוה אשׁר לא השׁבית לך גאל היום ויקרא שׁמו בישׂראל׃
Ruth 4:15 והיה לך למשׁיב נפשׁ ולכלכל את שׂיבתך כי כלתך אשׁר אהבתך ילדתו אשׁר היא טובה לך משׁבעה בנים׃
Ruth 4:16 ותקח נעמי את הילד ותשׁתהו בחיקה ותהי לו לאמנת׃
Ruth 4:17 ותקראנה לו השׁכנות שׁם לאמר ילד בן לנעמי ותקראנה שׁמו עובד הוא אבי ישׁי אבי דוד׃
Ruth 4:18 ואלה תולדות פרץ פרץ הוליד את חצרון׃
Ruth 4:19 וחצרון הוליד את רם ורם הוליד את עמינדב׃
Ruth 4:20 ועמינדב הוליד את נחשׁון ונחשׁון הוליד את שׂלמה׃
Ruth 4:21 ושׂלמון הוליד את בעז ובעז הוליד את עובד׃
Ruth 4:22 ועבד הוליד את ישׁי וישׁי הוליד את דוד׃
1 Samuel 1:1 ויהי אישׁ אחד מן הרמתים צופים מהר אפרים ושׁמו אלקנה בן ירחם בן אליהוא בן תחו בן צוף אפרתי׃
1 Samuel 1:2 ולו שׁתי נשׁים שׁם אחת חנה ושׁם השׁנית פננה ויהי לפננה ילדים ולחנה אין ילדים׃
1 Samuel 1:3 ועלה האישׁ ההוא מעירו מימים ימימה להשׁתחות ולזבח ליהוה צבאות בשׁלה ושׁם שׁני בני עלי חפני ופנחס כהנים ליהוה׃
1 Samuel 1:4 ויהי היום ויזבח אלקנה ונתן לפננה אשׁתו ולכל בניה ובנותיה מנות׃
1 Samuel 1:5 ולחנה יתן מנה אחת אפים כי את חנה אהב ויהוה סגר רחמה׃
1 Samuel 1:6 וכעסתה צרתה גם כעס בעבור הרעמה כי סגר יהוה בעד רחמה׃
1 Samuel 1:7 וכן יעשׂה שׁנה בשׁנה מדי עלתה בבית יהוה כן תכעסנה ותבכה ולא תאכל׃
1 Samuel 1:8 ויאמר לה אלקנה אישׁה חנה למה תבכי ולמה לא תאכלי ולמה ירע לבבך הלוא אנכי טוב לך מעשׂרה בנים׃
1 Samuel 1:9 ותקם חנה אחרי אכלה בשׁלה ואחרי שׁתה ועלי הכהן ישׁב על הכסא על מזוזת היכל יהוה׃
1 Samuel 1:10 והיא מרת נפשׁ ותתפלל על יהוה ובכה תבכה׃
1 Samuel 1:11 ותדר נדר ותאמר יהוה צבאות אם ראה תראה בעני אמתך וזכרתני ולא תשׁכח את אמתך ונתתה לאמתך זרע אנשׁים ונתתיו ליהוה כל ימי חייו ומורה לא יעלה על ראשׁו׃
1 Samuel 1:12 והיה כי הרבתה להתפלל לפני יהוה ועלי שׁמר את פיה׃
1 Samuel 1:13 וחנה היא מדברת על לבה רק שׂפתיה נעות וקולה לא ישׁמע ויחשׁבה עלי לשׁכרה׃
1 Samuel 1:14 ויאמר אליה עלי עד מתי תשׁתכרין הסירי את יינך מעליך׃
1 Samuel 1:15 ותען חנה ותאמר לא אדני אשׁה קשׁת רוח אנכי ויין ושׁכר לא שׁתיתי ואשׁפך את נפשׁי לפני יהוה׃
1 Samuel 1:16 אל תתן את אמתך לפני בת בליעל כי מרב שׂיחי וכעסי דברתי עד הנה׃
1 Samuel 1:17 ויען עלי ויאמר לכי לשׁלום ואלהי ישׂראל יתן את שׁלתך אשׁר שׁאלת מעמו׃
1 Samuel 1:18 ותאמר תמצא שׁפחתך חן בעיניך ותלך האשׁה לדרכה ותאכל ופניה לא היו לה עוד׃
1 Samuel 1:19 וישׁכמו בבקר וישׁתחוו לפני יהוה וישׁבו ויבאו אל ביתם הרמתה וידע אלקנה את חנה אשׁתו ויזכרה יהוה׃
1 Samuel 1:20 ויהי לתקפות הימים ותהר חנה ותלד בן ותקרא את שׁמו שׁמואל כי מיהוה שׁאלתיו׃
1 Samuel 1:21 ויעל האישׁ אלקנה וכל ביתו לזבח ליהוה את זבח הימים ואת נדרו׃
1 Samuel 1:22 וחנה לא עלתה כי אמרה לאישׁה עד יגמל הנער והבאתיו ונראה את פני יהוה וישׁב שׁם עד עולם׃
1 Samuel 1:23 ויאמר לה אלקנה אישׁה עשׂי הטוב בעיניך שׁבי עד גמלך אתו אך יקם יהוה את דברו ותשׁב האשׁה ותינק את בנה עד גמלה אתו׃
1 Samuel 1:24 ותעלהו עמה כאשׁר גמלתו בפרים שׁלשׁה ואיפה אחת קמח ונבל יין ותבאהו בית יהוה שׁלו והנער נער׃
1 Samuel 1:25 וישׁחטו את הפר ויביאו את הנער אל עלי׃
1 Samuel 1:26 ותאמר בי אדני חי נפשׁך אדני אני האשׁה הנצבת עמכה בזה להתפלל אל יהוה׃
1 Samuel 1:27 אל הנער הזה התפללתי ויתן יהוה לי את שׁאלתי אשׁר שׁאלתי מעמו׃
1 Samuel 1:28 וגם אנכי השׁאלתהו ליהוה כל הימים אשׁר היה הוא שׁאול ליהוה וישׁתחו שׁם ליהוה׃
1 Samuel 2:1 ותתפלל חנה ותאמר עלץ לבי ביהוה רמה קרני ביהוה רחב פי על אויבי כי שׂמחתי בישׁועתך׃
1 Samuel 2:2 אין קדושׁ כיהוה כי אין בלתך ואין צור כאלהינו׃
1 Samuel 2:3 אל תרבו תדברו גבהה גבהה יצא עתק מפיכם כי אל דעות יהוה ולא נתכנו עללות׃
1 Samuel 2:4 קשׁת גברים חתים ונכשׁלים אזרו חיל׃
1 Samuel 2:5 שׂבעים בלחם נשׂכרו ורעבים חדלו עד עקרה ילדה שׁבעה ורבת בנים אמללה׃
1 Samuel 2:6 יהוה ממית ומחיה מוריד שׁאול ויעל׃
1 Samuel 2:7 יהוה מורישׁ ומעשׁיר משׁפיל אף מרומם׃
1 Samuel 2:8 מקים מעפר דל מאשׁפת ירים אביון להושׁיב עם נדיבים וכסא כבוד ינחלם כי ליהוה מצקי ארץ וישׁת עליהם תבל׃
1 Samuel 2:9 רגלי חסידו ישׁמר ורשׁעים בחשׁך ידמו כי לא בכח יגבר אישׁ׃
1 Samuel 2:10 יהוה יחתו מריבו עלו בשׁמים ירעם יהוה ידין אפסי ארץ ויתן עז למלכו וירם קרן משׁיחו׃
1 Samuel 2:11 וילך אלקנה הרמתה על ביתו והנער היה משׁרת את יהוה את פני עלי הכהן׃
1 Samuel 2:12 ובני עלי בני בליעל לא ידעו את יהוה׃
1 Samuel 2:13 ומשׁפט הכהנים את העם כל אישׁ זבח זבח ובא נער הכהן כבשׁל הבשׂר והמזלג שׁלשׁ השׁנים בידו׃
1 Samuel 2:14 והכה בכיור או בדוד או בקלחת או בפרור כל אשׁר יעלה המזלג יקח הכהן בו ככה יעשׂו לכל ישׂראל הבאים שׁם בשׁלה׃
1 Samuel 2:15 גם בטרם יקטרון את החלב ובא נער הכהן ואמר לאישׁ הזבח תנה בשׂר לצלות לכהן ולא יקח ממך בשׂר מבשׁל כי אם חי׃
1 Samuel 2:16 ויאמר אליו האישׁ קטר יקטירון כיום החלב וקח לך כאשׁר תאוה נפשׁך ואמר לו כי עתה תתן ואם לא לקחתי בחזקה׃
1 Samuel 2:17 ותהי חטאת הנערים גדולה מאד את פני יהוה כי נאצו האנשׁים את מנחת יהוה׃
1 Samuel 2:18 ושׁמואל משׁרת את פני יהוה נער חגור אפוד בד׃
1 Samuel 2:19 ומעיל קטן תעשׂה לו אמו והעלתה לו מימים ימימה בעלותה את אישׁה לזבח את זבח הימים׃
1 Samuel 2:20 וברך עלי את אלקנה ואת אשׁתו ואמר ישׂם יהוה לך זרע מן האשׁה הזאת תחת השׁאלה אשׁר שׁאל ליהוה והלכו למקמו׃
1 Samuel 2:21 כי פקד יהוה את חנה ותהר ותלד שׁלשׁה בנים ושׁתי בנות ויגדל הנער שׁמואל עם יהוה׃
1 Samuel 2:22 ועלי זקן מאד ושׁמע את כל אשׁר יעשׂון בניו לכל ישׂראל ואת אשׁר ישׁכבון את הנשׁים הצבאות פתח אהל מועד׃
1 Samuel 2:23 ויאמר להם למה תעשׂון כדברים האלה אשׁר אנכי שׁמע את דבריכם רעים מאת כל העם אלה׃
1 Samuel 2:24 אל בני כי לוא טובה השׁמעה אשׁר אנכי שׁמע מעברים עם יהוה׃
1 Samuel 2:25 אם יחטא אישׁ לאישׁ ופללו אלהים ואם ליהוה יחטא אישׁ מי יתפלל לו ולא ישׁמעו לקול אביהם כי חפץ יהוה להמיתם׃
1 Samuel 2:26 והנער שׁמואל הלך וגדל וטוב גם עם יהוה וגם עם אנשׁים׃
1 Samuel 2:27 ויבא אישׁ אלהים אל עלי ויאמר אליו כה אמר יהוה הנגלה נגליתי אל בית אביך בהיותם במצרים לבית פרעה׃
1 Samuel 2:28 ובחר אתו מכל שׁבטי ישׂראל לי לכהן לעלות על מזבחי להקטיר קטרת לשׂאת אפוד לפני ואתנה לבית אביך את כל אשׁי בני ישׂראל׃
1 Samuel 2:29 למה תבעטו בזבחי ובמנחתי אשׁר צויתי מעון ותכבד את בניך ממני להבריאכם מראשׁית כל מנחת ישׂראל לעמי׃
1 Samuel 2:30 לכן נאם יהוה אלהי ישׂראל אמור אמרתי ביתך ובית אביך יתהלכו לפני עד עולם ועתה נאם יהוה חלילה לי כי מכבדי אכבד ובזי יקלו׃
1 Samuel 2:31 הנה ימים באים וגדעתי את זרעך ואת זרע בית אביך מהיות זקן בביתך׃
1 Samuel 2:32 והבטת צר מעון בכל אשׁר ייטיב את ישׂראל ולא יהיה זקן בביתך כל הימים׃
1 Samuel 2:33 ואישׁ לא אכרית לך מעם מזבחי לכלות את עיניך ולאדיב את נפשׁך וכל מרבית ביתך ימותו אנשׁים׃
1 Samuel 2:34 וזה לך האות אשׁר יבא אל שׁני בניך אל חפני ופינחס ביום אחד ימותו שׁניהם׃
1 Samuel 2:35 והקימתי לי כהן נאמן כאשׁר בלבבי ובנפשׁי יעשׂה ובניתי לו בית נאמן והתהלך לפני משׁיחי כל הימים׃
1 Samuel 2:36 והיה כל הנותר בביתך יבוא להשׁתחות לו לאגורת כסף וככר לחם ואמר ספחני נא אל אחת הכהנות לאכל פת לחם׃
1 Samuel 3:1 והנער שׁמואל משׁרת את יהוה לפני עלי ודבר יהוה היה יקר בימים ההם אין חזון נפרץ׃
1 Samuel 3:2 ויהי ביום ההוא ועלי שׁכב במקמו ועינו החלו כהות לא יוכל לראות׃
1 Samuel 3:3 ונר אלהים טרם יכבה ושׁמואל שׁכב בהיכל יהוה אשׁר שׁם ארון אלהים׃
1 Samuel 3:4 ויקרא יהוה אל שׁמואל ויאמר הנני׃
1 Samuel 3:5 וירץ אל עלי ויאמר הנני כי קראת לי ויאמר לא קראתי שׁוב שׁכב וילך וישׁכב׃
1 Samuel 3:6 ויסף יהוה קרא עוד שׁמואל ויקם שׁמואל וילך אל עלי ויאמר הנני כי קראת לי ויאמר לא קראתי בני שׁוב שׁכב׃
1 Samuel 3:7 ושׁמואל טרם ידע את יהוה וטרם יגלה אליו דבר יהוה׃
1 Samuel 3:8 ויסף יהוה קרא שׁמואל בשׁלשׁית ויקם וילך אל עלי ויאמר הנני כי קראת לי ויבן עלי כי יהוה קרא לנער׃
1 Samuel 3:9 ויאמר עלי לשׁמואל לך שׁכב והיה אם יקרא אליך ואמרת דבר יהוה כי שׁמע עבדך וילך שׁמואל וישׁכב במקומו׃
1 Samuel 3:10 ויבא יהוה ויתיצב ויקרא כפעם בפעם שׁמואל שׁמואל ויאמר שׁמואל דבר כי שׁמע עבדך׃
1 Samuel 3:11 ויאמר יהוה אל שׁמואל הנה אנכי עשׂה דבר בישׂראל אשׁר כל שׁמעו תצלינה שׁתי אזניו׃
1 Samuel 3:12 ביום ההוא אקים אל עלי את כל אשׁר דברתי אל ביתו החל וכלה׃
1 Samuel 3:13 והגדתי לו כי שׁפט אני את ביתו עד עולם בעון אשׁר ידע כי מקללים להם בניו ולא כהה׃
1 Samuel 3:14 ולכן נשׁבעתי לבית עלי אם יתכפר עון בית עלי בזבח ובמנחה עד עולם׃
1 Samuel 3:15 וישׁכב שׁמואל עד הבקר ויפתח את דלתות בית יהוה ושׁמואל ירא מהגיד את המראה אל עלי׃
1 Samuel 3:16 ויקרא עלי את שׁמואל ויאמר שׁמואל בני ויאמר הנני׃
1 Samuel 3:17 ויאמר מה הדבר אשׁר דבר אליך אל נא תכחד ממני כה יעשׂה לך אלהים וכה יוסיף אם תכחד ממני דבר מכל הדבר אשׁר דבר אליך׃
1 Samuel 3:18 ויגד לו שׁמואל את כל הדברים ולא כחד ממנו ויאמר יהוה הוא הטוב בעינו יעשׂה׃
1 Samuel 3:19 ויגדל שׁמואל ויהוה היה עמו ולא הפיל מכל דבריו ארצה׃
1 Samuel 3:20 וידע כל ישׂראל מדן ועד באר שׁבע כי נאמן שׁמואל לנביא ליהוה׃
1 Samuel 3:21 ויסף יהוה להראה בשׁלה כי נגלה יהוה אל שׁמואל בשׁלו בדבר יהוה׃
1 Samuel 4:1 ויהי דבר שׁמואל לכל ישׂראל ויצא ישׂראל לקראת פלשׁתים למלחמה ויחנו על האבן העזר ופלשׁתים חנו באפק׃
1 Samuel 4:2 ויערכו פלשׁתים לקראת ישׂראל ותטשׁ המלחמה וינגף ישׂראל לפני פלשׁתים ויכו במערכה בשׂדה כארבעת אלפים אישׁ׃
1 Samuel 4:3 ויבא העם אל המחנה ויאמרו זקני ישׂראל למה נגפנו יהוה היום לפני פלשׁתים נקחה אלינו משׁלה את ארון ברית יהוה ויבא בקרבנו וישׁענו מכף איבינו׃
1 Samuel 4:4 וישׁלח העם שׁלה וישׂאו משׁם את ארון ברית יהוה צבאות ישׁב הכרבים ושׁם שׁני בני עלי עם ארון ברית האלהים חפני ופינחס׃
1 Samuel 4:5 ויהי כבוא ארון ברית יהוה אל המחנה וירעו כל ישׂראל תרועה גדולה ותהם הארץ׃
1 Samuel 4:6 וישׁמעו פלשׁתים את קול התרועה ויאמרו מה קול התרועה הגדולה הזאת במחנה העברים וידעו כי ארון יהוה בא אל המחנה׃
1 Samuel 4:7 ויראו הפלשׁתים כי אמרו בא אלהים אל המחנה ויאמרו אוי לנו כי לא היתה כזאת אתמול שׁלשׁם׃
1 Samuel 4:8 אוי לנו מי יצילנו מיד האלהים האדירים האלה אלה הם האלהים המכים את מצרים בכל מכה במדבר׃
1 Samuel 4:9 התחזקו והיו לאנשׁים פלשׁתים פן תעבדו לעברים כאשׁר עבדו לכם והייתם לאנשׁים ונלחמתם׃
1 Samuel 4:10 וילחמו פלשׁתים וינגף ישׂראל וינסו אישׁ לאהליו ותהי המכה גדולה מאד ויפל מישׂראל שׁלשׁים אלף רגלי׃
1 Samuel 4:11 וארון אלהים נלקח ושׁני בני עלי מתו חפני ופינחס׃
1 Samuel 4:12 וירץ אישׁ בנימן מהמערכה ויבא שׁלה ביום ההוא ומדיו קרעים ואדמה על ראשׁו׃
1 Samuel 4:13 ויבוא והנה עלי ישׁב על הכסא יך דרך מצפה כי היה לבו חרד על ארון האלהים והאישׁ בא להגיד בעיר ותזעק כל העיר׃
1 Samuel 4:14 וישׁמע עלי את קול הצעקה ויאמר מה קול ההמון הזה והאישׁ מהר ויבא ויגד לעלי׃
1 Samuel 4:15 ועלי בן תשׁעים ושׁמנה שׁנה ועיניו קמה ולא יכול לראות׃
1 Samuel 4:16 ויאמר האישׁ אל עלי אנכי הבא מן המערכה ואני מן המערכה נסתי היום ויאמר מה היה הדבר בני׃
1 Samuel 4:17 ויען המבשׂר ויאמר נס ישׂראל לפני פלשׁתים וגם מגפה גדולה היתה בעם וגם שׁני בניך מתו חפני ופינחס וארון האלהים נלקחה׃
1 Samuel 4:18 ויהי כהזכירו את ארון האלהים ויפל מעל הכסא אחרנית בעד יד השׁער ותשׁבר מפרקתו וימת כי זקן האישׁ וכבד והוא שׁפט את ישׂראל ארבעים שׁנה׃
1 Samuel 4:19 וכלתו אשׁת פינחס הרה ללת ותשׁמע את השׁמעה אל הלקח ארון האלהים ומת חמיה ואישׁה ותכרע ותלד כי נהפכו עליה צריה׃
1 Samuel 4:20 וכעת מותה ותדברנה הנצבות עליה אל תיראי כי בן ילדת ולא ענתה ולא שׁתה לבה׃
1 Samuel 4:21 ותקרא לנער אי כבוד לאמר גלה כבוד מישׂראל אל הלקח ארון האלהים ואל חמיה ואישׁה׃
1 Samuel 4:22 ותאמר גלה כבוד מישׂראל כי נלקח ארון האלהים׃
1 Samuel 5:1 ופלשׁתים לקחו את ארון האלהים ויבאהו מאבן העזר אשׁדודה׃
1 Samuel 5:2 ויקחו פלשׁתים את ארון האלהים ויביאו אתו בית דגון ויציגו אתו אצל דגון׃
1 Samuel 5:3 וישׁכמו אשׁדודים ממחרת והנה דגון נפל לפניו ארצה לפני ארון יהוה ויקחו את דגון וישׁבו אתו למקומו׃
1 Samuel 5:4 וישׁכמו בבקר ממחרת והנה דגון נפל לפניו ארצה לפני ארון יהוה וראשׁ דגון ושׁתי כפות ידיו כרתות אל המפתן רק דגון נשׁאר עליו׃
1 Samuel 5:5 על כן לא ידרכו כהני דגון וכל הבאים בית דגון על מפתן דגון באשׁדוד עד היום הזה׃
1 Samuel 5:6 ותכבד יד יהוה אל האשׁדודים וישׁמם ויך אתם בעפלים את אשׁדוד ואת גבוליה׃
1 Samuel 5:7 ויראו אנשׁי אשׁדוד כי כן ואמרו לא ישׁב ארון אלהי ישׂראל עמנו כי קשׁתה ידו עלינו ועל דגון אלהינו׃
1 Samuel 5:8 וישׁלחו ויאספו את כל סרני פלשׁתים אליהם ויאמרו מה נעשׂה לארון אלהי ישׂראל ויאמרו גת יסב ארון אלהי ישׂראל ויסבו את ארון אלהי ישׂראל׃
1 Samuel 5:9 ויהי אחרי הסבו אתו ותהי יד יהוה בעיר מהומה גדולה מאד ויך את אנשׁי העיר מקטן ועד גדול וישׂתרו להם עפלים׃
1 Samuel 5:10 וישׁלחו את ארון האלהים עקרון ויהי כבוא ארון האלהים עקרון ויזעקו העקרנים לאמר הסבו אלי את ארון אלהי ישׂראל להמיתני ואת עמי׃
1 Samuel 5:11 וישׁלחו ויאספו את כל סרני פלשׁתים ויאמרו שׁלחו את ארון אלהי ישׂראל וישׁב למקמו ולא ימית אתי ואת עמי כי היתה מהומת מות בכל העיר כבדה מאד יד האלהים שׁם׃
1 Samuel 5:12 והאנשׁים אשׁר לא מתו הכו בעפלים ותעל שׁועת העיר השׁמים׃
1 Samuel 6:1 ויהי ארון יהוה בשׂדה פלשׁתים שׁבעה חדשׁים׃
1 Samuel 6:2 ויקראו פלשׁתים לכהנים ולקסמים לאמר מה נעשׂה לארון יהוה הודענו במה נשׁלחנו למקומו׃
1 Samuel 6:3 ויאמרו אם משׁלחים את ארון אלהי ישׂראל אל תשׁלחו אתו ריקם כי השׁב תשׁיבו לו אשׁם אז תרפאו ונודע לכם למה לא תסור ידו מכם׃
1 Samuel 6:4 ויאמרו מה האשׁם אשׁר נשׁיב לו ויאמרו מספר סרני פלשׁתים חמשׁה עפלי זהב וחמשׁה עכברי זהב כי מגפה אחת לכלם ולסרניכם׃
1 Samuel 6:5 ועשׂיתם צלמי עפליכם וצלמי עכבריכם המשׁחיתם את הארץ ונתתם לאלהי ישׂראל כבוד אולי יקל את ידו מעליכם ומעל אלהיכם ומעל ארצכם׃
1 Samuel 6:6 ולמה תכבדו את לבבכם כאשׁר כבדו מצרים ופרעה את לבם הלוא כאשׁר התעלל בהם וישׁלחום וילכו׃
1 Samuel 6:7 ועתה קחו ועשׂו עגלה חדשׁה אחת ושׁתי פרות עלות אשׁר לא עלה עליהם על ואסרתם את הפרות בעגלה והשׁיבתם בניהם מאחריהם הביתה׃
1 Samuel 6:8 ולקחתם את ארון יהוה ונתתם אתו אל העגלה ואת כלי הזהב אשׁר השׁבתם לו אשׁם תשׂימו בארגז מצדו ושׁלחתם אתו והלך׃
1 Samuel 6:9 וראיתם אם דרך גבולו יעלה בית שׁמשׁ הוא עשׂה לנו את הרעה הגדולה הזאת ואם לא וידענו כי לא ידו נגעה בנו מקרה הוא היה׃
1 Samuel 6:10 ויעשׂו האנשׁים כן ויקחו שׁתי פרות עלות ויאסרום בעגלה ואת בניהם כלו בבית׃
1 Samuel 6:11 וישׂמו את ארון יהוה אל העגלה ואת הארגז ואת עכברי הזהב ואת צלמי טחריהם׃
1 Samuel 6:12 וישׁרנה הפרות בדרך על דרך בית שׁמשׁ במסלה אחת הלכו הלך וגעו ולא סרו ימין ושׂמאול וסרני פלשׁתים הלכים אחריהם עד גבול בית שׁמשׁ׃
1 Samuel 6:13 ובית שׁמשׁ קצרים קציר חטים בעמק וישׂאו את עיניהם ויראו את הארון וישׂמחו לראות׃
1 Samuel 6:14 והעגלה באה אל שׂדה יהושׁע בית השׁמשׁי ותעמד שׁם ושׁם אבן גדולה ויבקעו את עצי העגלה ואת הפרות העלו עלה ליהוה׃
1 Samuel 6:15 והלוים הורידו את ארון יהוה ואת הארגז אשׁר אתו אשׁר בו כלי זהב וישׂמו אל האבן הגדולה ואנשׁי בית שׁמשׁ העלו עלות ויזבחו זבחים ביום ההוא ליהוה׃
1 Samuel 6:16 וחמשׁה סרני פלשׁתים ראו וישׁבו עקרון ביום ההוא׃
1 Samuel 6:17 ואלה טחרי הזהב אשׁר השׁיבו פלשׁתים אשׁם ליהוה לאשׁדוד אחד לעזה אחד לאשׁקלון אחד לגת אחד לעקרון אחד׃
1 Samuel 6:18 ועכברי הזהב מספר כל ערי פלשׁתים לחמשׁת הסרנים מעיר מבצר ועד כפר הפרזי ועד אבל הגדולה אשׁר הניחו עליה את ארון יהוה עד היום הזה בשׂדה יהושׁע בית השׁמשׁי׃
1 Samuel 6:19 ויך באנשׁי בית שׁמשׁ כי ראו בארון יהוה ויך בעם שׁבעים אישׁ חמשׁים אלף אישׁ ויתאבלו העם כי הכה יהוה בעם מכה גדולה׃
1 Samuel 6:20 ויאמרו אנשׁי בית שׁמשׁ מי יוכל לעמד לפני יהוה האלהים הקדושׁ הזה ואל מי יעלה מעלינו׃
1 Samuel 6:21 וישׁלחו מלאכים אל יושׁבי קרית יערים לאמר השׁבו פלשׁתים את ארון יהוה רדו העלו אתו אליכם׃
1 Samuel 7:1 ויבאו אנשׁי קרית יערים ויעלו את ארון יהוה ויבאו אתו אל בית אבינדב בגבעה ואת אלעזר בנו קדשׁו לשׁמר את ארון יהוה׃
1 Samuel 7:2 ויהי מיום שׁבת הארון בקרית יערים וירבו הימים ויהיו עשׂרים שׁנה וינהו כל בית ישׂראל אחרי יהוה׃
1 Samuel 7:3 ויאמר שׁמואל אל כל בית ישׂראל לאמר אם בכל לבבכם אתם שׁבים אל יהוה הסירו את אלהי הנכר מתוככם והעשׁתרות והכינו לבבכם אל יהוה ועבדהו לבדו ויצל אתכם מיד פלשׁתים׃
1 Samuel 7:4 ויסירו בני ישׂראל את הבעלים ואת העשׁתרת ויעבדו את יהוה לבדו׃
1 Samuel 7:5 ויאמר שׁמואל קבצו את כל ישׂראל המצפתה ואתפלל בעדכם אל יהוה׃
1 Samuel 7:6 ויקבצו המצפתה וישׁאבו מים וישׁפכו לפני יהוה ויצומו ביום ההוא ויאמרו שׁם חטאנו ליהוה וישׁפט שׁמואל את בני ישׂראל במצפה׃
1 Samuel 7:7 וישׁמעו פלשׁתים כי התקבצו בני ישׂראל המצפתה ויעלו סרני פלשׁתים אל ישׂראל וישׁמעו בני ישׂראל ויראו מפני פלשׁתים׃
1 Samuel 7:8 ויאמרו בני ישׂראל אל שׁמואל אל תחרשׁ ממנו מזעק אל יהוה אלהינו וישׁענו מיד פלשׁתים׃
1 Samuel 7:9 ויקח שׁמואל טלה חלב אחד ויעלה עולה כליל ליהוה ויזעק שׁמואל אל יהוה בעד ישׂראל ויענהו יהוה׃
1 Samuel 7:10 ויהי שׁמואל מעלה העולה ופלשׁתים נגשׁו למלחמה בישׂראל וירעם יהוה בקול גדול ביום ההוא על פלשׁתים ויהמם וינגפו לפני ישׂראל׃
1 Samuel 7:11 ויצאו אנשׁי ישׂראל מן המצפה וירדפו את פלשׁתים ויכום עד מתחת לבית כר׃
1 Samuel 7:12 ויקח שׁמואל אבן אחת וישׂם בין המצפה ובין השׁן ויקרא את שׁמה אבן העזר ויאמר עד הנה עזרנו יהוה׃
1 Samuel 7:13 ויכנעו הפלשׁתים ולא יספו עוד לבוא בגבול ישׂראל ותהי יד יהוה בפלשׁתים כל ימי שׁמואל׃
1 Samuel 7:14 ותשׁבנה הערים אשׁר לקחו פלשׁתים מאת ישׂראל לישׂראל מעקרון ועד גת ואת גבולן הציל ישׂראל מיד פלשׁתים ויהי שׁלום בין ישׂראל ובין האמרי׃
1 Samuel 7:15 וישׁפט שׁמואל את ישׂראל כל ימי חייו׃
1 Samuel 7:16 והלך מדי שׁנה בשׁנה וסבב בית אל והגלגל והמצפה ושׁפט את ישׂראל את כל המקומות האלה׃
1 Samuel 7:17 ותשׁבתו הרמתה כי שׁם ביתו ושׁם שׁפט את ישׂראל ויבן שׁם מזבח ליהוה׃
1 Samuel 8:1 ויהי כאשׁר זקן שׁמואל וישׂם את בניו שׁפטים לישׂראל׃
1 Samuel 8:2 ויהי שׁם בנו הבכור יואל ושׁם משׁנהו אביה שׁפטים בבאר שׁבע׃
1 Samuel 8:3 ולא הלכו בניו בדרכו ויטו אחרי הבצע ויקחו שׁחד ויטו משׁפט׃
1 Samuel 8:4 ויתקבצו כל זקני ישׂראל ויבאו אל שׁמואל הרמתה׃
1 Samuel 8:5 ויאמרו אליו הנה אתה זקנת ובניך לא הלכו בדרכיך עתה שׂימה לנו מלך לשׁפטנו ככל הגוים׃
1 Samuel 8:6 וירע הדבר בעיני שׁמואל כאשׁר אמרו תנה לנו מלך לשׁפטנו ויתפלל שׁמואל אל יהוה׃
1 Samuel 8:7 ויאמר יהוה אל שׁמואל שׁמע בקול העם לכל אשׁר יאמרו אליך כי לא אתך מאסו כי אתי מאסו ממלך עליהם׃
1 Samuel 8:8 ככל המעשׂים אשׁר עשׂו מיום העלתי אתם ממצרים ועד היום הזה ויעזבני ויעבדו אלהים אחרים כן המה עשׂים גם׃
1 Samuel 8:9 ועתה שׁמע בקולם אך כי העד תעיד בהם והגדת להם משׁפט המלך אשׁר ימלך עליהם׃
1 Samuel 8:10 ויאמר שׁמואל את כל דברי יהוה אל העם השׁאלים מאתו מלך׃
1 Samuel 8:11 ויאמר זה יהיה משׁפט המלך אשׁר ימלך עליכם את בניכם יקח ושׂם לו במרכבתו ובפרשׁיו ורצו לפני מרכבתו׃
1 Samuel 8:12 ולשׂום לו שׂרי אלפים ושׂרי חמשׁים ולחרשׁ חרישׁו ולקצר קצירו ולעשׂות כלי מלחמתו וכלי רכבו׃
1 Samuel 8:13 ואת בנותיכם יקח לרקחות ולטבחות ולאפות׃
1 Samuel 8:14 ואת שׂדותיכם ואת כרמיכם וזיתיכם הטובים יקח ונתן לעבדיו׃
1 Samuel 8:15 וזרעיכם וכרמיכם יעשׂר ונתן לסריסיו ולעבדיו׃
1 Samuel 8:16 ואת עבדיכם ואת שׁפחותיכם ואת בחוריכם הטובים ואת חמוריכם יקח ועשׂה למלאכתו׃
1 Samuel 8:17 צאנכם יעשׂר ואתם תהיו לו לעבדים׃
1 Samuel 8:18 וזעקתם ביום ההוא מלפני מלככם אשׁר בחרתם לכם ולא יענה יהוה אתכם ביום ההוא׃
1 Samuel 8:19 וימאנו העם לשׁמע בקול שׁמואל ויאמרו לא כי אם מלך יהיה עלינו׃
1 Samuel 8:20 והיינו גם אנחנו ככל הגוים ושׁפטנו מלכנו ויצא לפנינו ונלחם את מלחמתנו׃
1 Samuel 8:21 וישׁמע שׁמואל את כל דברי העם וידברם באזני יהוה׃
1 Samuel 8:22 ויאמר יהוה אל שׁמואל שׁמע בקולם והמלכת להם מלך ויאמר שׁמואל אל אנשׁי ישׂראל לכו אישׁ לעירו׃
1 Samuel 9:1 ויהי אישׁ מבן ימין ושׁמו קישׁ בן אביאל בן צרור בן בכורת בן אפיח בן אישׁ ימיני גבור חיל׃
1 Samuel 9:2 ולו היה בן ושׁמו שׁאול בחור וטוב ואין אישׁ מבני ישׂראל טוב ממנו משׁכמו ומעלה גבה מכל העם׃
1 Samuel 9:3 ותאבדנה האתנות לקישׁ אבי שׁאול ויאמר קישׁ אל שׁאול בנו קח נא אתך את אחד מהנערים וקום לך בקשׁ את האתנת׃
1 Samuel 9:4 ויעבר בהר אפרים ויעבר בארץ שׁלשׁה ולא מצאו ויעברו בארץ שׁעלים ואין ויעבר בארץ ימיני ולא מצאו׃
1 Samuel 9:5 המה באו בארץ צוף ושׁאול אמר לנערו אשׁר עמו לכה ונשׁובה פן יחדל אבי מן האתנות ודאג׃
1 Samuel 9:6 ויאמר לו הנה נא אישׁ אלהים בעיר הזאת והאישׁ נכבד כל אשׁר ידבר בוא יבוא עתה נלכה שׁם אולי יגיד לנו את דרכנו אשׁר הלכנו עליה׃
1 Samuel 9:7 ויאמר שׁאול לנערו והנה נלך ומה נביא לאישׁ כי הלחם אזל מכלינו ותשׁורה אין להביא לאישׁ האלהים מה אתנו׃
1 Samuel 9:8 ויסף הנער לענות את שׁאול ויאמר הנה נמצא בידי רבע שׁקל כסף ונתתי לאישׁ האלהים והגיד לנו את דרכנו׃
1 Samuel 9:9 לפנים בישׂראל כה אמר האישׁ בלכתו לדרושׁ אלהים לכו ונלכה עד הראה כי לנביא היום יקרא לפנים הראה׃
1 Samuel 9:10 ויאמר שׁאול לנערו טוב דברך לכה נלכה וילכו אל העיר אשׁר שׁם אישׁ האלהים׃
1 Samuel 9:11 המה עלים במעלה העיר והמה מצאו נערות יצאות לשׁאב מים ויאמרו להן הישׁ בזה הראה׃
1 Samuel 9:12 ותענינה אותם ותאמרנה ישׁ הנה לפניך מהר עתה כי היום בא לעיר כי זבח היום לעם בבמה׃
1 Samuel 9:13 כבאכם העיר כן תמצאון אתו בטרם יעלה הבמתה לאכל כי לא יאכל העם עד באו כי הוא יברך הזבח אחרי כן יאכלו הקראים ועתה עלו כי אתו כהיום תמצאון אתו׃
1 Samuel 9:14 ויעלו העיר המה באים בתוך העיר והנה שׁמואל יצא לקראתם לעלות הבמה׃
1 Samuel 9:15 ויהוה גלה את אזן שׁמואל יום אחד לפני בוא שׁאול לאמר׃
1 Samuel 9:16 כעת מחר אשׁלח אליך אישׁ מארץ בנימן ומשׁחתו לנגיד על עמי ישׂראל והושׁיע את עמי מיד פלשׁתים כי ראיתי את עמי כי באה צעקתו אלי׃
1 Samuel 9:17 ושׁמואל ראה את שׁאול ויהוה ענהו הנה האישׁ אשׁר אמרתי אליך זה יעצר בעמי׃
1 Samuel 9:18 ויגשׁ שׁאול את שׁמואל בתוך השׁער ויאמר הגידה נא לי אי זה בית הראה׃
1 Samuel 9:19 ויען שׁמואל את שׁאול ויאמר אנכי הראה עלה לפני הבמה ואכלתם עמי היום ושׁלחתיך בבקר וכל אשׁר בלבבך אגיד׃
1 Samuel 9:20 ולאתנות האבדות לך היום שׁלשׁת הימים אל תשׂם את לבך להם כי נמצאו ולמי כל חמדת ישׂראל הלוא לך ולכל בית אביך׃
1 Samuel 9:21 ויען שׁאול ויאמר הלוא בן ימיני אנכי מקטני שׁבטי ישׂראל ומשׁפחתי הצערה מכל משׁפחות שׁבטי בנימן ולמה דברת אלי כדבר הזה׃
1 Samuel 9:22 ויקח שׁמואל את שׁאול ואת נערו ויביאם לשׁכתה ויתן להם מקום בראשׁ הקרואים והמה כשׁלשׁים אישׁ׃
1 Samuel 9:23 ויאמר שׁמואל לטבח תנה את המנה אשׁר נתתי לך אשׁר אמרתי אליך שׂים אתה עמך׃
1 Samuel 9:24 וירם הטבח את השׁוק והעליה וישׂם לפני שׁאול ויאמר הנה הנשׁאר שׂים לפניך אכל כי למועד שׁמור לך לאמר העם קראתי ויאכל שׁאול עם שׁמואל ביום ההוא׃
1 Samuel 9:25 וירדו מהבמה העיר וידבר עם שׁאול על הגג׃
1 Samuel 9:26 וישׁכמו ויהי כעלות השׁחר ויקרא שׁמואל אל שׁאול הגג לאמר קומה ואשׁלחך ויקם שׁאול ויצאו שׁניהם הוא ושׁמואל החוצה׃
1 Samuel 9:27 המה יורדים בקצה העיר ושׁמואל אמר אל שׁאול אמר לנער ויעבר לפנינו ויעבר ואתה עמד כיום ואשׁמיעך את דבר אלהים׃
1 Samuel 10:1 ויקח שׁמואל את פך השׁמן ויצק על ראשׁו וישׁקהו ויאמר הלוא כי משׁחך יהוה על נחלתו לנגיד׃
1 Samuel 10:2 בלכתך היום מעמדי ומצאת שׁני אנשׁים עם קברת רחל בגבול בנימן בצלצח ואמרו אליך נמצאו האתנות אשׁר הלכת לבקשׁ והנה נטשׁ אביך את דברי האתנות ודאג לכם לאמר מה אעשׂה לבני׃
1 Samuel 10:3 וחלפת משׁם והלאה ובאת עד אלון תבור ומצאוך שׁם שׁלשׁה אנשׁים עלים אל האלהים בית אל אחד נשׂא שׁלשׁה גדיים ואחד נשׂא שׁלשׁת ככרות לחם ואחד נשׂא נבל יין׃
1 Samuel 10:4 ושׁאלו לך לשׁלום ונתנו לך שׁתי לחם ולקחת מידם׃
1 Samuel 10:5 אחר כן תבוא גבעת האלהים אשׁר שׁם נצבי פלשׁתים ויהי כבאך שׁם העיר ופגעת חבל נביאים ירדים מהבמה ולפניהם נבל ותף וחליל וכנור והמה מתנבאים׃
1 Samuel 10:6 וצלחה עליך רוח יהוה והתנבית עמם ונהפכת לאישׁ אחר׃
1 Samuel 10:7 והיה כי תבאינה האתות האלה לך עשׂה לך אשׁר תמצא ידך כי האלהים עמך׃
1 Samuel 10:8 וירדת לפני הגלגל והנה אנכי ירד אליך להעלות עלות לזבח זבחי שׁלמים שׁבעת ימים תוחל עד בואי אליך והודעתי לך את אשׁר תעשׂה׃
1 Samuel 10:9 והיה כהפנתו שׁכמו ללכת מעם שׁמואל ויהפך לו אלהים לב אחר ויבאו כל האתות האלה ביום ההוא׃
1 Samuel 10:10 ויבאו שׁם הגבעתה והנה חבל נבאים לקראתו ותצלח עליו רוח אלהים ויתנבא בתוכם׃
1 Samuel 10:11 ויהי כל יודעו מאתמול שׁלשׁום ויראו והנה עם נבאים נבא ויאמר העם אישׁ אל רעהו מה זה היה לבן קישׁ הגם שׁאול בנביאים׃
1 Samuel 10:12 ויען אישׁ משׁם ויאמר ומי אביהם על כן היתה למשׁל הגם שׁאול בנבאים׃
1 Samuel 10:13 ויכל מהתנבות ויבא הבמה׃
1 Samuel 10:14 ויאמר דוד שׁאול אליו ואל נערו אן הלכתם ויאמר לבקשׁ את האתנות ונראה כי אין ונבוא אל שׁמואל׃
1 Samuel 10:15 ויאמר דוד שׁאול הגידה נא לי מה אמר לכם שׁמואל׃
1 Samuel 10:16 ויאמר שׁאול אל דודו הגד הגיד לנו כי נמצאו האתנות ואת דבר המלוכה לא הגיד לו אשׁר אמר שׁמואל׃
1 Samuel 10:17 ויצעק שׁמואל את העם אל יהוה המצפה׃
1 Samuel 10:18 ויאמר אל בני ישׂראל כה אמר יהוה אלהי ישׂראל אנכי העליתי את ישׂראל ממצרים ואציל אתכם מיד מצרים ומיד כל הממלכות הלחצים אתכם׃
1 Samuel 10:19 ואתם היום מאסתם את אלהיכם אשׁר הוא מושׁיע לכם מכל רעותיכם וצרתיכם ותאמרו לו כי מלך תשׂים עלינו ועתה התיצבו לפני יהוה לשׁבטיכם ולאלפיכם׃
1 Samuel 10:20 ויקרב שׁמואל את כל שׁבטי ישׂראל וילכד שׁבט בנימן׃
1 Samuel 10:21 ויקרב את שׁבט בנימן למשׁפחתו ותלכד משׁפחת המטרי וילכד שׁאול בן קישׁ ויבקשׁהו ולא נמצא׃
1 Samuel 10:22 וישׁאלו עוד ביהוה הבא עוד הלם אישׁ ויאמר יהוה הנה הוא נחבא אל הכלים׃
1 Samuel 10:23 וירצו ויקחהו משׁם ויתיצב בתוך העם ויגבה מכל העם משׁכמו ומעלה׃
1 Samuel 10:24 ויאמר שׁמואל אל כל העם הראיתם אשׁר בחר בו יהוה כי אין כמהו בכל העם וירעו כל העם ויאמרו יחי המלך׃
1 Samuel 10:25 וידבר שׁמואל אל העם את משׁפט המלכה ויכתב בספר וינח לפני יהוה וישׁלח שׁמואל את כל העם אישׁ לביתו׃
1 Samuel 10:26 וגם שׁאול הלך לביתו גבעתה וילכו עמו החיל אשׁר נגע אלהים בלבם׃
1 Samuel 10:27 ובני בליעל אמרו מה ישׁענו זה ויבזהו ולא הביאו לו מנחה ויהי כמחרישׁ׃
1 Samuel 11:1 ויעל נחשׁ העמוני ויחן על יבשׁ גלעד ויאמרו כל אנשׁי יבישׁ אל נחשׁ כרת לנו ברית ונעבדך׃
1 Samuel 11:2 ויאמר אליהם נחשׁ העמוני בזאת אכרת לכם בנקור לכם כל עין ימין ושׂמתיה חרפה על כל ישׂראל׃
1 Samuel 11:3 ויאמרו אליו זקני יבישׁ הרף לנו שׁבעת ימים ונשׁלחה מלאכים בכל גבול ישׂראל ואם אין מושׁיע אתנו ויצאנו אליך׃
1 Samuel 11:4 ויבאו המלאכים גבעת שׁאול וידברו הדברים באזני העם וישׂאו כל העם את קולם ויבכו׃
1 Samuel 11:5 והנה שׁאול בא אחרי הבקר מן השׂדה ויאמר שׁאול מה לעם כי יבכו ויספרו לו את דברי אנשׁי יבישׁ׃
1 Samuel 11:6 ותצלח רוח אלהים על שׁאול בשׁמעו את הדברים האלה ויחר אפו מאד׃
1 Samuel 11:7 ויקח צמד בקר וינתחהו וישׁלח בכל גבול ישׂראל ביד המלאכים לאמר אשׁר איננו יצא אחרי שׁאול ואחר שׁמואל כה יעשׂה לבקרו ויפל פחד יהוה על העם ויצאו כאישׁ אחד׃
1 Samuel 11:8 ויפקדם בבזק ויהיו בני ישׂראל שׁלשׁ מאות אלף ואישׁ יהודה שׁלשׁים אלף׃
1 Samuel 11:9 ויאמרו למלאכים הבאים כה תאמרון לאישׁ יבישׁ גלעד מחר תהיה לכם תשׁועה בחם השׁמשׁ ויבאו המלאכים ויגידו לאנשׁי יבישׁ וישׂמחו׃
1 Samuel 11:10 ויאמרו אנשׁי יבישׁ מחר נצא אליכם ועשׂיתם לנו ככל הטוב בעיניכם׃
1 Samuel 11:11 ויהי ממחרת וישׂם שׁאול את העם שׁלשׁה ראשׁים ויבאו בתוך המחנה באשׁמרת הבקר ויכו את עמון עד חם היום ויהי הנשׁארים ויפצו ולא נשׁארו בם שׁנים יחד׃
1 Samuel 11:12 ויאמר העם אל שׁמואל מי האמר שׁאול ימלך עלינו תנו האנשׁים ונמיתם׃
1 Samuel 11:13 ויאמר שׁאול לא יומת אישׁ ביום הזה כי היום עשׂה יהוה תשׁועה בישׂראל׃
1 Samuel 11:14 ויאמר שׁמואל אל העם לכו ונלכה הגלגל ונחדשׁ שׁם המלוכה׃
1 Samuel 11:15 וילכו כל העם הגלגל וימלכו שׁם את שׁאול לפני יהוה בגלגל ויזבחו שׁם זבחים שׁלמים לפני יהוה וישׂמח שׁם שׁאול וכל אנשׁי ישׂראל עד מאד׃
1 Samuel 12:1 ויאמר שׁמואל אל כל ישׂראל הנה שׁמעתי בקלכם לכל אשׁר אמרתם לי ואמליך עליכם מלך׃
1 Samuel 12:2 ועתה הנה המלך מתהלך לפניכם ואני זקנתי ושׂבתי ובני הנם אתכם ואני התהלכתי לפניכם מנערי עד היום הזה׃
1 Samuel 12:3 הנני ענו בי נגד יהוה ונגד משׁיחו את שׁור מי לקחתי וחמור מי לקחתי ואת מי עשׁקתי את מי רצותי ומיד מי לקחתי כפר ואעלים עיני בו ואשׁיב׃
1 Samuel 12:4 ויאמרו לא עשׁקתנו ולא רצותנו ולא לקחת מיד אישׁ מאומה׃
1 Samuel 12:5 ויאמר אליהם עד יהוה בכם ועד משׁיחו היום הזה כי לא מצאתם בידי מאומה ויאמר עד׃
1 Samuel 12:6 ויאמר שׁמואל אל העם יהוה אשׁר עשׂה את משׁה ואת אהרן ואשׁר העלה את אבתיכם מארץ מצרים׃
1 Samuel 12:7 ועתה התיצבו ואשׁפטה אתכם לפני יהוה את כל צדקות יהוה אשׁר עשׂה אתכם ואת אבותיכם׃
1 Samuel 12:8 כאשׁר בא יעקב מצרים ויזעקו אבותיכם אל יהוה וישׁלח יהוה את משׁה ואת אהרן ויוציאו את אבתיכם ממצרים וישׁבום במקום הזה׃
1 Samuel 12:9 וישׁכחו את יהוה אלהיהם וימכר אתם ביד סיסרא שׂר צבא חצור וביד פלשׁתים וביד מלך מואב וילחמו׃
1 Samuel 12:10 ויזעקו אל יהוה ויאמר חטאנו כי עזבנו את יהוה ונעבד את הבעלים ואת העשׁתרות ועתה הצילנו מיד איבינו ונעבדך׃
1 Samuel 12:11 וישׁלח יהוה את ירבעל ואת בדן ואת יפתח ואת שׁמואל ויצל אתכם מיד איביכם מסביב ותשׁבו בטח׃
1 Samuel 12:12 ותראו כי נחשׁ מלך בני עמון בא עליכם ותאמרו לי לא כי מלך ימלך עלינו ויהוה אלהיכם מלככם׃
1 Samuel 12:13 ועתה הנה המלך אשׁר בחרתם אשׁר שׁאלתם והנה נתן יהוה עליכם מלך׃
1 Samuel 12:14 אם תיראו את יהוה ועבדתם אתו ושׁמעתם בקלו ולא תמרו את פי יהוה והיתם גם אתם וגם המלך אשׁר מלך עליכם אחר יהוה אלהיכם׃
1 Samuel 12:15 ואם לא תשׁמעו בקול יהוה ומריתם את פי יהוה והיתה יד יהוה בכם ובאבתיכם׃
1 Samuel 12:16 גם עתה התיצבו וראו את הדבר הגדול הזה אשׁר יהוה עשׂה לעיניכם׃
1 Samuel 12:17 הלוא קציר חטים היום אקרא אל יהוה ויתן קלות ומטר ודעו וראו כי רעתכם רבה אשׁר עשׂיתם בעיני יהוה לשׁאול לכם מלך׃
1 Samuel 12:18 ויקרא שׁמואל אל יהוה ויתן יהוה קלת ומטר ביום ההוא ויירא כל העם מאד את יהוה ואת שׁמואל׃
1 Samuel 12:19 ויאמרו כל העם אל שׁמואל התפלל בעד עבדיך אל יהוה אלהיך ואל נמות כי יספנו על כל חטאתינו רעה לשׁאל לנו מלך׃
1 Samuel 12:20 ויאמר שׁמואל אל העם אל תיראו אתם עשׂיתם את כל הרעה הזאת אך אל תסורו מאחרי יהוה ועבדתם את יהוה בכל לבבכם׃
1 Samuel 12:21 ולא תסורו כי אחרי התהו אשׁר לא יועילו ולא יצילו כי תהו המה׃
1 Samuel 12:22 כי לא יטשׁ יהוה את עמו בעבור שׁמו הגדול כי הואיל יהוה לעשׂות אתכם לו לעם׃
1 Samuel 12:23 גם אנכי חלילה לי מחטא ליהוה מחדל להתפלל בעדכם והוריתי אתכם בדרך הטובה והישׁרה׃
1 Samuel 12:24 אך יראו את יהוה ועבדתם אתו באמת בכל לבבכם כי ראו את אשׁר הגדל עמכם׃
1 Samuel 12:25 ואם הרע תרעו גם אתם גם מלככם תספו׃
1 Samuel 13:1 בן שׁנה שׁאול במלכו ושׁתי שׁנים מלך על ישׂראל׃
1 Samuel 13:2 ויבחר לו שׁאול שׁלשׁת אלפים מישׂראל ויהיו עם שׁאול אלפים במכמשׂ ובהר בית אל ואלף היו עם יונתן בגבעת בנימין ויתר העם שׁלח אישׁ לאהליו׃
1 Samuel 13:3 ויך יונתן את נציב פלשׁתים אשׁר בגבע וישׁמעו פלשׁתים ושׁאול תקע בשׁופר בכל הארץ לאמר ישׁמעו העברים׃
1 Samuel 13:4 וכל ישׂראל שׁמעו לאמר הכה שׁאול את נציב פלשׁתים וגם נבאשׁ ישׂראל בפלשׁתים ויצעקו העם אחרי שׁאול הגלגל׃
1 Samuel 13:5 ופלשׁתים נאספו להלחם עם ישׂראל שׁלשׁים אלף רכב ושׁשׁת אלפים פרשׁים ועם כחול אשׁר על שׂפת הים לרב ויעלו ויחנו במכמשׂ קדמת בית און׃
1 Samuel 13:6 ואישׁ ישׂראל ראו כי צר לו כי נגשׂ העם ויתחבאו העם במערות ובחוחים ובסלעים ובצרחים ובברות׃
1 Samuel 13:7 ועברים עברו את הירדן ארץ גד וגלעד ושׁאול עודנו בגלגל וכל העם חרדו אחריו׃
1 Samuel 13:8 וייחל שׁבעת ימים למועד אשׁר שׁמואל ולא בא שׁמואל הגלגל ויפץ העם מעליו׃
1 Samuel 13:9 ויאמר שׁאול הגשׁו אלי העלה והשׁלמים ויעל העלה׃
1 Samuel 13:10 ויהי ככלתו להעלות העלה והנה שׁמואל בא ויצא שׁאול לקראתו לברכו׃
1 Samuel 13:11 ויאמר שׁמואל מה עשׂית ויאמר שׁאול כי ראיתי כי נפץ העם מעלי ואתה לא באת למועד הימים ופלשׁתים נאספים מכמשׂ׃
1 Samuel 13:12 ואמר עתה ירדו פלשׁתים אלי הגלגל ופני יהוה לא חליתי ואתאפק ואעלה העלה׃
1 Samuel 13:13 ויאמר שׁמואל אל שׁאול נסכלת לא שׁמרת את מצות יהוה אלהיך אשׁר צוך כי עתה הכין יהוה את ממלכתך אל ישׂראל עד עולם׃
1 Samuel 13:14 ועתה ממלכתך לא תקום בקשׁ יהוה לו אישׁ כלבבו ויצוהו יהוה לנגיד על עמו כי לא שׁמרת את אשׁר צוך יהוה׃
1 Samuel 13:15 ויקם שׁמואל ויעל מן הגלגל גבעת בנימן ויפקד שׁאול את העם הנמצאים עמו כשׁשׁ מאות אישׁ׃
1 Samuel 13:16 ושׁאול ויונתן בנו והעם הנמצא עמם ישׁבים בגבע בנימן ופלשׁתים חנו במכמשׂ׃
1 Samuel 13:17 ויצא המשׁחית ממחנה פלשׁתים שׁלשׁה ראשׁים הראשׁ אחד יפנה אל דרך עפרה אל ארץ שׁועל׃
1 Samuel 13:18 והראשׁ אחד יפנה דרך בית חרון והראשׁ אחד יפנה דרך הגבול הנשׁקף על גי הצבעים המדברה׃
1 Samuel 13:19 וחרשׁ לא ימצא בכל ארץ ישׂראל כי אמר פלשׁתים פן יעשׂו העברים חרב או חנית׃
1 Samuel 13:20 וירדו כל ישׂראל הפלשׁתים ללטושׁ אישׁ את מחרשׁתו ואת אתו ואת קרדמו ואת מחרשׁתו׃
1 Samuel 13:21 והיתה הפצירה פים למחרשׁת ולאתים ולשׁלשׁ קלשׁון ולהקרדמים ולהציב הדרבן׃
1 Samuel 13:22 והיה ביום מלחמת ולא נמצא חרב וחנית ביד כל העם אשׁר את שׁאול ואת יונתן ותמצא לשׁאול וליונתן בנו׃
1 Samuel 13:23 ויצא מצב פלשׁתים אל מעבר מכמשׂ׃
1 Samuel 14:1 ויהי היום ויאמר יונתן בן שׁאול אל הנער נשׂא כליו לכה ונעברה אל מצב פלשׁתים אשׁר מעבר הלז ולאביו לא הגיד׃
1 Samuel 14:2 ושׁאול יושׁב בקצה הגבעה תחת הרמון אשׁר במגרון והעם אשׁר עמו כשׁשׁ מאות אישׁ׃
1 Samuel 14:3 ואחיה בן אחטוב אחי איכבוד בן פינחס בן עלי כהן יהוה בשׁלו נשׂא אפוד והעם לא ידע כי הלך יונתן׃
1 Samuel 14:4 ובין המעברות אשׁר בקשׁ יונתן לעבר על מצב פלשׁתים שׁן הסלע מהעבר מזה ושׁן הסלע מהעבר מזה ושׁם האחד בוצץ ושׁם האחד סנה׃
1 Samuel 14:5 השׁן האחד מצוק מצפון מול מכמשׂ והאחד מנגב מול גבע׃
1 Samuel 14:6 ויאמר יהונתן אל הנער נשׂא כליו לכה ונעברה אל מצב הערלים האלה אולי יעשׂה יהוה לנו כי אין ליהוה מעצור להושׁיע ברב או במעט׃
1 Samuel 14:7 ויאמר לו נשׂא כליו עשׂה כל אשׁר בלבבך נטה לך הנני עמך כלבבך׃
1 Samuel 14:8 ויאמר יהונתן הנה אנחנו עברים אל האנשׁים ונגלינו אליהם׃
1 Samuel 14:9 אם כה יאמרו אלינו דמו עד הגיענו אליכם ועמדנו תחתינו ולא נעלה אליהם׃
1 Samuel 14:10 ואם כה יאמרו עלו עלינו ועלינו כי נתנם יהוה בידנו וזה לנו האות׃
1 Samuel 14:11 ויגלו שׁניהם אל מצב פלשׁתים ויאמרו פלשׁתים הנה עברים יצאים מן החרים אשׁר התחבאו שׁם׃
1 Samuel 14:12 ויענו אנשׁי המצבה את יונתן ואת נשׂא כליו ויאמרו עלו אלינו ונודיעה אתכם דבר ויאמר יונתן אל נשׂא כליו עלה אחרי כי נתנם יהוה ביד ישׂראל׃
1 Samuel 14:13 ויעל יונתן על ידיו ועל רגליו ונשׂא כליו אחריו ויפלו לפני יונתן ונשׂא כליו ממותת אחריו׃
1 Samuel 14:14 ותהי המכה הראשׁנה אשׁר הכה יונתן ונשׂא כליו כעשׂרים אישׁ כבחצי מענה צמד שׂדה׃
1 Samuel 14:15 ותהי חרדה במחנה בשׂדה ובכל העם המצב והמשׁחית חרדו גם המה ותרגז הארץ ותהי לחרדת אלהים׃
1 Samuel 14:16 ויראו הצפים לשׁאול בגבעת בנימן והנה ההמון נמוג וילך והלם׃
1 Samuel 14:17 ויאמר שׁאול לעם אשׁר אתו פקדו נא וראו מי הלך מעמנו ויפקדו והנה אין יונתן ונשׂא כליו׃
1 Samuel 14:18 ויאמר שׁאול לאחיה הגישׁה ארון האלהים כי היה ארון האלהים ביום ההוא ובני ישׂראל׃
1 Samuel 14:19 ויהי עד דבר שׁאול אל הכהן וההמון אשׁר במחנה פלשׁתים וילך הלוך ורב ויאמר שׁאול אל הכהן אסף ידך׃
1 Samuel 14:20 ויזעק שׁאול וכל העם אשׁר אתו ויבאו עד המלחמה והנה היתה חרב אישׁ ברעהו מהומה גדולה מאד׃
1 Samuel 14:21 והעברים היו לפלשׁתים כאתמול שׁלשׁום אשׁר עלו עמם במחנה סביב וגם המה להיות עם ישׂראל אשׁר עם שׁאול ויונתן׃
1 Samuel 14:22 וכל אישׁ ישׂראל המתחבאים בהר אפרים שׁמעו כי נסו פלשׁתים וידבקו גם המה אחריהם במלחמה׃
1 Samuel 14:23 ויושׁע יהוה ביום ההוא את ישׂראל והמלחמה עברה את בית און׃
1 Samuel 14:24 ואישׁ ישׂראל נגשׂ ביום ההוא ויאל שׁאול את העם לאמר ארור האישׁ אשׁר יאכל לחם עד הערב ונקמתי מאיבי ולא טעם כל העם לחם׃
1 Samuel 14:25 וכל הארץ באו ביער ויהי דבשׁ על פני השׂדה׃
1 Samuel 14:26 ויבא העם אל היער והנה הלך דבשׁ ואין משׂיג ידו אל פיו כי ירא העם את השׁבעה׃
1 Samuel 14:27 ויונתן לא שׁמע בהשׁביע אביו את העם וישׁלח את קצה המטה אשׁר בידו ויטבל אותה ביערת הדבשׁ וישׁב ידו אל פיו ותראנה עיניו׃
1 Samuel 14:28 ויען אישׁ מהעם ויאמר השׁבע השׁביע אביך את העם לאמר ארור האישׁ אשׁר יאכל לחם היום ויעף העם׃
1 Samuel 14:29 ויאמר יונתן עכר אבי את הארץ ראו נא כי ארו עיני כי טעמתי מעט דבשׁ הזה׃
1 Samuel 14:30 אף כי לוא אכל אכל היום העם משׁלל איביו אשׁר מצא כי עתה לא רבתה מכה בפלשׁתים׃
1 Samuel 14:31 ויכו ביום ההוא בפלשׁתים ממכמשׂ אילנה ויעף העם מאד׃
1 Samuel 14:32 ויעשׂ העם אל שׁלל ויקחו צאן ובקר ובני בקר וישׁחטו ארצה ויאכל העם על הדם׃
1 Samuel 14:33 ויגידו לשׁאול לאמר הנה העם חטאים ליהוה לאכל על הדם ויאמר בגדתם גלו אלי היום אבן גדולה׃
1 Samuel 14:34 ויאמר שׁאול פצו בעם ואמרתם להם הגישׁו אלי אישׁ שׁורו ואישׁ שׂיהו ושׁחטתם בזה ואכלתם ולא תחטאו ליהוה לאכל אל הדם ויגשׁו כל העם אישׁ שׁורו בידו הלילה וישׁחטו שׁם׃
1 Samuel 14:35 ויבן שׁאול מזבח ליהוה אתו החל לבנות מזבח ליהוה׃
1 Samuel 14:36 ויאמר שׁאול נרדה אחרי פלשׁתים לילה ונבזה בהם עד אור הבקר ולא נשׁאר בהם אישׁ ויאמרו כל הטוב בעיניך עשׂה ויאמר הכהן נקרבה הלם אל האלהים׃
1 Samuel 14:37 וישׁאל שׁאול באלהים הארד אחרי פלשׁתים התתנם ביד ישׂראל ולא ענהו ביום ההוא׃
1 Samuel 14:38 ויאמר שׁאול גשׁו הלם כל פנות העם ודעו וראו במה היתה החטאת הזאת היום׃
1 Samuel 14:39 כי חי יהוה המושׁיע את ישׂראל כי אם ישׁנו ביונתן בני כי מות ימות ואין ענהו מכל העם׃
1 Samuel 14:40 ויאמר אל כל ישׂראל אתם תהיו לעבר אחד ואני ויונתן בני נהיה לעבר אחד ויאמרו העם אל שׁאול הטוב בעיניך עשׂה׃
1 Samuel 14:41 ויאמר שׁאול אל יהוה אלהי ישׂראל הבה תמים וילכד יונתן ושׁאול והעם יצאו׃
1 Samuel 14:42 ויאמר שׁאול הפילו ביני ובין יונתן בני וילכד יונתן׃
1 Samuel 14:43 ויאמר שׁאול אל יונתן הגידה לי מה עשׂיתה ויגד לו יונתן ויאמר טעם טעמתי בקצה המטה אשׁר בידי מעט דבשׁ הנני אמות׃
1 Samuel 14:44 ויאמר שׁאול כה יעשׂה אלהים וכה יוסף כי מות תמות יונתן׃
1 Samuel 14:45 ויאמר העם אל שׁאול היונתן ימות אשׁר עשׂה הישׁועה הגדולה הזאת בישׂראל חלילה חי יהוה אם יפל משׂערת ראשׁו ארצה כי עם אלהים עשׂה היום הזה ויפדו העם את יונתן ולא מת׃
1 Samuel 14:46 ויעל שׁאול מאחרי פלשׁתים ופלשׁתים הלכו למקומם׃
1 Samuel 14:47 ושׁאול לכד המלוכה על ישׂראל וילחם סביב בכל איביו במואב ובבני עמון ובאדום ובמלכי צובה ובפלשׁתים ובכל אשׁר יפנה ירשׁיע׃
1 Samuel 14:48 ויעשׂ חיל ויך את עמלק ויצל את ישׂראל מיד שׁסהו׃
1 Samuel 14:49 ויהיו בני שׁאול יונתן וישׁוי ומלכי שׁוע ושׁם שׁתי בנתיו שׁם הבכירה מרב ושׁם הקטנה מיכל׃
1 Samuel 14:50 ושׁם אשׁת שׁאול אחינעם בת אחימעץ ושׁם שׂר צבאו אבינר בן נר דוד שׁאול׃
1 Samuel 14:51 וקישׁ אבי שׁאול ונר אבי אבנר בן אביאל׃
1 Samuel 14:52 ותהי המלחמה חזקה על פלשׁתים כל ימי שׁאול וראה שׁאול כל אישׁ גבור וכל בן חיל ויאספהו אליו׃
1 Samuel 15:1 ויאמר שׁמואל אל שׁאול אתי שׁלח יהוה למשׁחך למלך על עמו על ישׂראל ועתה שׁמע לקול דברי יהוה׃
1 Samuel 15:2 כה אמר יהוה צבאות פקדתי את אשׁר עשׂה עמלק לישׂראל אשׁר שׂם לו בדרך בעלתו ממצרים׃
1 Samuel 15:3 עתה לך והכיתה את עמלק והחרמתם את כל אשׁר לו ולא תחמל עליו והמתה מאישׁ עד אשׁה מעלל ועד יונק משׁור ועד שׂה מגמל ועד חמור׃
1 Samuel 15:4 וישׁמע שׁאול את העם ויפקדם בטלאים מאתים אלף רגלי ועשׂרת אלפים את אישׁ יהודה׃
1 Samuel 15:5 ויבא שׁאול עד עיר עמלק וירב בנחל׃
1 Samuel 15:6 ויאמר שׁאול אל הקיני לכו סרו רדו מתוך עמלקי פן אספך עמו ואתה עשׂיתה חסד עם כל בני ישׂראל בעלותם ממצרים ויסר קיני מתוך עמלק׃
1 Samuel 15:7 ויך שׁאול את עמלק מחוילה בואך שׁור אשׁר על פני מצרים׃
1 Samuel 15:8 ויתפשׂ את אגג מלך עמלק חי ואת כל העם החרים לפי חרב׃
1 Samuel 15:9 ויחמל שׁאול והעם על אגג ועל מיטב הצאן והבקר והמשׁנים ועל הכרים ועל כל הטוב ולא אבו החרימם וכל המלאכה נמבזה ונמס אתה החרימו׃
1 Samuel 15:10 ויהי דבר יהוה אל שׁמואל לאמר׃
1 Samuel 15:11 נחמתי כי המלכתי את שׁאול למלך כי שׁב מאחרי ואת דברי לא הקים ויחר לשׁמואל ויזעק אל יהוה כל הלילה׃
1 Samuel 15:12 וישׁכם שׁמואל לקראת שׁאול בבקר ויגד לשׁמואל לאמר בא שׁאול הכרמלה והנה מציב לו יד ויסב ויעבר וירד הגלגל׃
1 Samuel 15:13 ויבא שׁמואל אל שׁאול ויאמר לו שׁאול ברוך אתה ליהוה הקימתי את דבר יהוה׃
1 Samuel 15:14 ויאמר שׁמואל ומה קול הצאן הזה באזני וקול הבקר אשׁר אנכי שׁמע׃
1 Samuel 15:15 ויאמר שׁאול מעמלקי הביאום אשׁר חמל העם על מיטב הצאן והבקר למען זבח ליהוה אלהיך ואת היותר החרמנו׃
1 Samuel 15:16 ויאמר שׁמואל אל שׁאול הרף ואגידה לך את אשׁר דבר יהוה אלי הלילה ויאמרו לו דבר׃
1 Samuel 15:17 ויאמר שׁמואל הלוא אם קטן אתה בעיניך ראשׁ שׁבטי ישׂראל אתה וימשׁחך יהוה למלך על ישׂראל׃
1 Samuel 15:18 וישׁלחך יהוה בדרך ויאמר לך והחרמתה את החטאים את עמלק ונלחמת בו עד כלותם אתם׃
1 Samuel 15:19 ולמה לא שׁמעת בקול יהוה ותעט אל השׁלל ותעשׂ הרע בעיני יהוה׃
1 Samuel 15:20 ויאמר שׁאול אל שׁמואל אשׁר שׁמעתי בקול יהוה ואלך בדרך אשׁר שׁלחני יהוה ואביא את אגג מלך עמלק ואת עמלק החרמתי׃
1 Samuel 15:21 ויקח העם מהשׁלל צאן ובקר ראשׁית החרם לזבח ליהוה אלהיך בגלגל׃
1 Samuel 15:22 ויאמר שׁמואל החפץ ליהוה בעלות וזבחים כשׁמע בקול יהוה הנה שׁמע מזבח טוב להקשׁיב מחלב אילים׃
1 Samuel 15:23 כי חטאת קסם מרי ואון ותרפים הפצר יען מאסת את דבר יהוה וימאסך ממלך׃
1 Samuel 15:24 ויאמר שׁאול אל שׁמואל חטאתי כי עברתי את פי יהוה ואת דבריך כי יראתי את העם ואשׁמע בקולם׃
1 Samuel 15:25 ועתה שׂא נא את חטאתי ושׁוב עמי ואשׁתחוה ליהוה׃
1 Samuel 15:26 ויאמר שׁמואל אל שׁאול לא אשׁוב עמך כי מאסתה את דבר יהוה וימאסך יהוה מהיות מלך על ישׂראל׃
1 Samuel 15:27 ויסב שׁמואל ללכת ויחזק בכנף מעילו ויקרע׃
1 Samuel 15:28 ויאמר אליו שׁמואל קרע יהוה את ממלכות ישׂראל מעליך היום ונתנה לרעך הטוב ממך׃
1 Samuel 15:29 וגם נצח ישׂראל לא ישׁקר ולא ינחם כי לא אדם הוא להנחם׃
1 Samuel 15:30 ויאמר חטאתי עתה כבדני נא נגד זקני עמי ונגד ישׂראל ושׁוב עמי והשׁתחויתי ליהוה אלהיך׃
1 Samuel 15:31 וישׁב שׁמואל אחרי שׁאול וישׁתחו שׁאול ליהוה׃
1 Samuel 15:32 ויאמר שׁמואל הגישׁו אלי את אגג מלך עמלק וילך אליו אגג מעדנת ויאמר אגג אכן סר מר המות׃
1 Samuel 15:33 ויאמר שׁמואל כאשׁר שׁכלה נשׁים חרבך כן תשׁכל מנשׁים אמך וישׁסף שׁמואל את אגג לפני יהוה בגלגל׃
1 Samuel 15:34 וילך שׁמואל הרמתה ושׁאול עלה אל ביתו גבעת שׁאול׃
1 Samuel 15:35 ולא יסף שׁמואל לראות את שׁאול עד יום מותו כי התאבל שׁמואל אל שׁאול ויהוה נחם כי המליך את שׁאול על ישׂראל׃
1 Samuel 16:1 ויאמר יהוה אל שׁמואל עד מתי אתה מתאבל אל שׁאול ואני מאסתיו ממלך על ישׂראל מלא קרנך שׁמן ולך אשׁלחך אל ישׁי בית הלחמי כי ראיתי בבניו לי מלך׃
1 Samuel 16:2 ויאמר שׁמואל איך אלך ושׁמע שׁאול והרגני ויאמר יהוה עגלת בקר תקח בידך ואמרת לזבח ליהוה באתי׃
1 Samuel 16:3 וקראת לישׁי בזבח ואנכי אודיעך את אשׁר תעשׂה ומשׁחת לי את אשׁר אמר אליך׃
1 Samuel 16:4 ויעשׂ שׁמואל את אשׁר דבר יהוה ויבא בית לחם ויחרדו זקני העיר לקראתו ויאמר שׁלם בואך׃
1 Samuel 16:5 ויאמר שׁלום לזבח ליהוה באתי התקדשׁו ובאתם אתי בזבח ויקדשׁ את ישׁי ואת בניו ויקרא להם לזבח׃
1 Samuel 16:6 ויהי בבואם וירא את אליאב ויאמר אך נגד יהוה משׁיחו׃
1 Samuel 16:7 ויאמר יהוה אל שׁמואל אל תבט אל מראהו ואל גבה קומתו כי מאסתיהו כי לא אשׁר יראה האדם כי האדם יראה לעינים ויהוה יראה ללבב׃
1 Samuel 16:8 ויקרא ישׁי אל אבינדב ויעברהו לפני שׁמואל ויאמר גם בזה לא בחר יהוה׃
1 Samuel 16:9 ויעבר ישׁי שׁמה ויאמר גם בזה לא בחר יהוה׃
1 Samuel 16:10 ויעבר ישׁי שׁבעת בניו לפני שׁמואל ויאמר שׁמואל אל ישׁי לא בחר יהוה באלה׃
1 Samuel 16:11 ויאמר שׁמואל אל ישׁי התמו הנערים ויאמר עוד שׁאר הקטן והנה רעה בצאן ויאמר שׁמואל אל ישׁי שׁלחה וקחנו כי לא נסב עד באו פה׃
1 Samuel 16:12 וישׁלח ויביאהו והוא אדמוני עם יפה עינים וטוב ראי ויאמר יהוה קום משׁחהו כי זה הוא׃
1 Samuel 16:13 ויקח שׁמואל את קרן השׁמן וימשׁח אתו בקרב אחיו ותצלח רוח יהוה אל דוד מהיום ההוא ומעלה ויקם שׁמואל וילך הרמתה׃
1 Samuel 16:14 ורוח יהוה סרה מעם שׁאול ובעתתו רוח רעה מאת יהוה׃
1 Samuel 16:15 ויאמרו עבדי שׁאול אליו הנה נא רוח אלהים רעה מבעתך׃
1 Samuel 16:16 יאמר נא אדננו עבדיך לפניך יבקשׁו אישׁ ידע מנגן בכנור והיה בהיות עליך רוח אלהים רעה ונגן בידו וטוב׃
1 Samuel 16:17 ויאמר שׁאול אל עבדיו ראו נא לי אישׁ מיטיב לנגן והביאותם אלי׃
1 Samuel 16:18 ויען אחד מהנערים ויאמר הנה ראיתי בן לישׁי בית הלחמי ידע נגן וגבור חיל ואישׁ מלחמה ונבון דבר ואישׁ תאר ויהוה עמו׃
1 Samuel 16:19 וישׁלח שׁאול מלאכים אל ישׁי ויאמר שׁלחה אלי את דוד בנך אשׁר בצאן׃
1 Samuel 16:20 ויקח ישׁי חמור לחם ונאד יין וגדי עזים אחד וישׁלח ביד דוד בנו אל שׁאול׃
1 Samuel 16:21 ויבא דוד אל שׁאול ויעמד לפניו ויאהבהו מאד ויהי לו נשׂא כלים׃
1 Samuel 16:22 וישׁלח שׁאול אל ישׁי לאמר יעמד נא דוד לפני כי מצא חן בעיני׃
1 Samuel 16:23 והיה בהיות רוח אלהים אל שׁאול ולקח דוד את הכנור ונגן בידו ורוח לשׁאול וטוב לו וסרה מעליו רוח הרעה׃
1 Samuel 17:1 ויאספו פלשׁתים את מחניהם למלחמה ויאספו שׂכה אשׁר ליהודה ויחנו בין שׂוכה ובין עזקה באפס דמים׃
1 Samuel 17:2 ושׁאול ואישׁ ישׂראל נאספו ויחנו בעמק האלה ויערכו מלחמה לקראת פלשׁתים׃
1 Samuel 17:3 ופלשׁתים עמדים אל ההר מזה וישׂראל עמדים אל ההר מזה והגיא ביניהם׃
1 Samuel 17:4 ויצא אישׁ הבנים ממחנות פלשׁתים גלית שׁמו מגת גבהו שׁשׁ אמות וזרת׃
1 Samuel 17:5 וכובע נחשׁת על ראשׁו ושׁריון קשׂקשׂים הוא לבושׁ ומשׁקל השׁריון חמשׁת אלפים שׁקלים נחשׁת׃
1 Samuel 17:6 ומצחת נחשׁת על רגליו וכידון נחשׁת בין כתפיו׃
1 Samuel 17:7 וחץ חניתו כמנור ארגים ולהבת חניתו שׁשׁ מאות שׁקלים ברזל ונשׂא הצנה הלך לפניו׃
1 Samuel 17:8 ויעמד ויקרא אל מערכת ישׂראל ויאמר להם למה תצאו לערך מלחמה הלוא אנכי הפלשׁתי ואתם עבדים לשׁאול ברו לכם אישׁ וירד אלי׃
1 Samuel 17:9 אם יוכל להלחם אתי והכני והיינו לכם לעבדים ואם אני אוכל לו והכיתיו והייתם לנו לעבדים ועבדתם אתנו׃
1 Samuel 17:10 ויאמר הפלשׁתי אני חרפתי את מערכות ישׂראל היום הזה תנו לי אישׁ ונלחמה יחד׃
1 Samuel 17:11 וישׁמע שׁאול וכל ישׂראל את דברי הפלשׁתי האלה ויחתו ויראו מאד׃
1 Samuel 17:12 ודוד בן אישׁ אפרתי הזה מבית לחם יהודה ושׁמו ישׁי ולו שׁמנה בנים והאישׁ בימי שׁאול זקן בא באנשׁים׃
1 Samuel 17:13 וילכו שׁלשׁת בני ישׁי הגדלים הלכו אחרי שׁאול למלחמה ושׁם שׁלשׁת בניו אשׁר הלכו במלחמה אליאב הבכור ומשׁנהו אבינדב והשׁלשׁי שׁמה׃
1 Samuel 17:14 ודוד הוא הקטן ושׁלשׁה הגדלים הלכו אחרי שׁאול׃
1 Samuel 17:15 ודוד הלך ושׁב מעל שׁאול לרעות את צאן אביו בית לחם׃
1 Samuel 17:16 ויגשׁ הפלשׁתי השׁכם והערב ויתיצב ארבעים יום׃
1 Samuel 17:17 ויאמר ישׁי לדוד בנו קח נא לאחיך איפת הקליא הזה ועשׂרה לחם הזה והרץ המחנה לאחיך׃
1 Samuel 17:18 ואת עשׂרת חרצי החלב האלה תביא לשׂר האלף ואת אחיך תפקד לשׁלום ואת ערבתם תקח׃
1 Samuel 17:19 ושׁאול והמה וכל אישׁ ישׂראל בעמק האלה נלחמים עם פלשׁתים׃
1 Samuel 17:20 וישׁכם דוד בבקר ויטשׁ את הצאן על שׁמר וישׂא וילך כאשׁר צוהו ישׁי ויבא המעגלה והחיל היצא אל המערכה והרעו במלחמה׃
1 Samuel 17:21 ותערך ישׂראל ופלשׁתים מערכה לקראת מערכה׃
1 Samuel 17:22 ויטשׁ דוד את הכלים מעליו על יד שׁומר הכלים וירץ המערכה ויבא וישׁאל לאחיו לשׁלום׃
1 Samuel 17:23 והוא מדבר עמם והנה אישׁ הבנים עולה גלית הפלשׁתי שׁמו מגת ממערות פלשׁתים וידבר כדברים האלה וישׁמע דוד׃
1 Samuel 17:24 וכל אישׁ ישׂראל בראותם את האישׁ וינסו מפניו וייראו מאד׃
1 Samuel 17:25 ויאמר אישׁ ישׂראל הראיתם האישׁ העלה הזה כי לחרף את ישׂראל עלה והיה האישׁ אשׁר יכנו יעשׁרנו המלך עשׁר גדול ואת בתו יתן לו ואת בית אביו יעשׂה חפשׁי בישׂראל׃
1 Samuel 17:26 ויאמר דוד אל האנשׁים העמדים עמו לאמר מה יעשׂה לאישׁ אשׁר יכה את הפלשׁתי הלז והסיר חרפה מעל ישׂראל כי מי הפלשׁתי הערל הזה כי חרף מערכות אלהים חיים׃
1 Samuel 17:27 ויאמר לו העם כדבר הזה לאמר כה יעשׂה לאישׁ אשׁר יכנו׃
1 Samuel 17:28 וישׁמע אליאב אחיו הגדול בדברו אל האנשׁים ויחר אף אליאב בדוד ויאמר למה זה ירדת ועל מי נטשׁת מעט הצאן ההנה במדבר אני ידעתי את זדנך ואת רע לבבך כי למען ראות המלחמה ירדת׃
1 Samuel 17:29 ויאמר דוד מה עשׂיתי עתה הלוא דבר הוא׃
1 Samuel 17:30 ויסב מאצלו אל מול אחר ויאמר כדבר הזה וישׁבהו העם דבר כדבר הראשׁון׃
1 Samuel 17:31 וישׁמעו הדברים אשׁר דבר דוד ויגדו לפני שׁאול ויקחהו׃
1 Samuel 17:32 ויאמר דוד אל שׁאול אל יפל לב אדם עליו עבדך ילך ונלחם עם הפלשׁתי הזה׃
1 Samuel 17:33 ויאמר שׁאול אל דוד לא תוכל ללכת אל הפלשׁתי הזה להלחם עמו כי נער אתה והוא אישׁ מלחמה מנעריו׃
1 Samuel 17:34 ויאמר דוד אל שׁאול רעה היה עבדך לאביו בצאן ובא הארי ואת הדוב ונשׂא שׂה מהעדר׃
1 Samuel 17:35 ויצאתי אחריו והכתיו והצלתי מפיו ויקם עלי והחזקתי בזקנו והכתיו והמיתיו׃
1 Samuel 17:36 גם את הארי גם הדוב הכה עבדך והיה הפלשׁתי הערל הזה כאחד מהם כי חרף מערכת אלהים חיים׃
1 Samuel 17:37 ויאמר דוד יהוה אשׁר הצלני מיד הארי ומיד הדב הוא יצילני מיד הפלשׁתי הזה ויאמר שׁאול אל דוד לך ויהוה יהיה עמך׃
1 Samuel 17:38 וילבשׁ שׁאול את דוד מדיו ונתן קובע נחשׁת על ראשׁו וילבשׁ אתו שׁריון׃
1 Samuel 17:39 ויחגר דוד את חרבו מעל למדיו ויאל ללכת כי לא נסה ויאמר דוד אל שׁאול לא אוכל ללכת באלה כי לא נסיתי ויסרם דוד מעליו׃
1 Samuel 17:40 ויקח מקלו בידו ויבחר לו חמשׁה חלקי אבנים מן הנחל וישׂם אתם בכלי הרעים אשׁר לו ובילקוט וקלעו בידו ויגשׁ אל הפלשׁתי׃
1 Samuel 17:41 וילך הפלשׁתי הלך וקרב אל דוד והאישׁ נשׂא הצנה לפניו׃
1 Samuel 17:42 ויבט הפלשׁתי ויראה את דוד ויבזהו כי היה נער ואדמני עם יפה מראה׃
1 Samuel 17:43 ויאמר הפלשׁתי אל דוד הכלב אנכי כי אתה בא אלי במקלות ויקלל הפלשׁתי את דוד באלהיו׃
1 Samuel 17:44 ויאמר הפלשׁתי אל דוד לכה אלי ואתנה את בשׂרך לעוף השׁמים ולבהמת השׂדה׃
1 Samuel 17:45 ויאמר דוד אל הפלשׁתי אתה בא אלי בחרב ובחנית ובכידון ואנכי בא אליך בשׁם יהוה צבאות אלהי מערכות ישׂראל אשׁר חרפת׃
1 Samuel 17:46 היום הזה יסגרך יהוה בידי והכיתך והסרתי את ראשׁך מעליך ונתתי פגר מחנה פלשׁתים היום הזה לעוף השׁמים ולחית הארץ וידעו כל הארץ כי ישׁ אלהים לישׂראל׃
1 Samuel 17:47 וידעו כל הקהל הזה כי לא בחרב ובחנית יהושׁיע יהוה כי ליהוה המלחמה ונתן אתכם בידנו׃
1 Samuel 17:48 והיה כי קם הפלשׁתי וילך ויקרב לקראת דוד וימהר דוד וירץ המערכה לקראת הפלשׁתי׃
1 Samuel 17:49 וישׁלח דוד את ידו אל הכלי ויקח משׁם אבן ויקלע ויך את הפלשׁתי אל מצחו ותטבע האבן במצחו ויפל על פניו ארצה׃
1 Samuel 17:50 ויחזק דוד מן הפלשׁתי בקלע ובאבן ויך את הפלשׁתי וימיתהו וחרב אין ביד דוד׃
1 Samuel 17:51 וירץ דוד ויעמד אל הפלשׁתי ויקח את חרבו וישׁלפה מתערה וימתתהו ויכרת בה את ראשׁו ויראו הפלשׁתים כי מת גבורם וינסו׃
1 Samuel 17:52 ויקמו אנשׁי ישׂראל ויהודה וירעו וירדפו את הפלשׁתים עד בואך גיא ועד שׁערי עקרון ויפלו חללי פלשׁתים בדרך שׁערים ועד גת ועד עקרון׃
1 Samuel 17:53 וישׁבו בני ישׂראל מדלק אחרי פלשׁתים וישׁסו את מחניהם׃
1 Samuel 17:54 ויקח דוד את ראשׁ הפלשׁתי ויבאהו ירושׁלם ואת כליו שׂם באהלו׃
1 Samuel 17:55 וכראות שׁאול את דוד יצא לקראת הפלשׁתי אמר אל אבנר שׂר הצבא בן מי זה הנער אבנר ויאמר אבנר חי נפשׁך המלך אם ידעתי׃
1 Samuel 17:56 ויאמר המלך שׁאל אתה בן מי זה העלם׃
1 Samuel 17:57 וכשׁוב דוד מהכות את הפלשׁתי ויקח אתו אבנר ויבאהו לפני שׁאול וראשׁ הפלשׁתי בידו׃
1 Samuel 17:58 ויאמר אליו שׁאול בן מי אתה הנער ויאמר דוד בן עבדך ישׁי בית הלחמי׃
1 Samuel 18:1 ויהי ככלתו לדבר אל שׁאול ונפשׁ יהונתן נקשׁרה בנפשׁ דוד ויאהבו יהונתן כנפשׁו׃
1 Samuel 18:2 ויקחהו שׁאול ביום ההוא ולא נתנו לשׁוב בית אביו׃
1 Samuel 18:3 ויכרת יהונתן ודוד ברית באהבתו אתו כנפשׁו׃
1 Samuel 18:4 ויתפשׁט יהונתן את המעיל אשׁר עליו ויתנהו לדוד ומדיו ועד חרבו ועד קשׁתו ועד חגרו׃
1 Samuel 18:5 ויצא דוד בכל אשׁר ישׁלחנו שׁאול ישׂכיל וישׂמהו שׁאול על אנשׁי המלחמה וייטב בעיני כל העם וגם בעיני עבדי שׁאול׃
1 Samuel 18:6 ויהי בבואם בשׁוב דוד מהכות את הפלשׁתי ותצאנה הנשׁים מכל ערי ישׂראל לשׁור והמחלות לקראת שׁאול המלך בתפים בשׂמחה ובשׁלשׁים׃
1 Samuel 18:7 ותענינה הנשׁים המשׂחקות ותאמרן הכה שׁאול באלפו ודוד ברבבתיו׃
1 Samuel 18:8 ויחר לשׁאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה׃
1 Samuel 18:9 ויהי שׁאול עון את דוד מהיום ההוא והלאה׃
1 Samuel 18:10 ויהי ממחרת ותצלח רוח אלהים רעה אל שׁאול ויתנבא בתוך הבית ודוד מנגן בידו כיום ביום והחנית ביד שׁאול׃
1 Samuel 18:11 ויטל שׁאול את החנית ויאמר אכה בדוד ובקיר ויסב דוד מפניו פעמים׃
1 Samuel 18:12 וירא שׁאול מלפני דוד כי היה יהוה עמו ומעם שׁאול סר׃
1 Samuel 18:13 ויסרהו שׁאול מעמו וישׂמהו לו שׂר אלף ויצא ויבא לפני העם׃
1 Samuel 18:14 ויהי דוד לכל דרכו משׂכיל ויהוה עמו׃
1 Samuel 18:15 וירא שׁאול אשׁר הוא משׂכיל מאד ויגר מפניו׃
1 Samuel 18:16 וכל ישׂראל ויהודה אהב את דוד כי הוא יוצא ובא לפניהם׃
1 Samuel 18:17 ויאמר שׁאול אל דוד הנה בתי הגדולה מרב אתה אתן לך לאשׁה אך היה לי לבן חיל והלחם מלחמות יהוה ושׁאול אמר אל תהי ידי בו ותהי בו יד פלשׁתים׃
1 Samuel 18:18 ויאמר דוד אל שׁאול מי אנכי ומי חיי משׁפחת אבי בישׂראל כי אהיה חתן למלך׃
1 Samuel 18:19 ויהי בעת תת את מרב בת שׁאול לדוד והיא נתנה לעדריאל המחלתי לאשׁה׃
1 Samuel 18:20 ותאהב מיכל בת שׁאול את דוד ויגדו לשׁאול וישׁר הדבר בעיניו׃
1 Samuel 18:21 ויאמר שׁאול אתננה לו ותהי לו למוקשׁ ותהי בו יד פלשׁתים ויאמר שׁאול אל דוד בשׁתים תתחתן בי היום׃
1 Samuel 18:22 ויצו שׁאול את עבדו דברו אל דוד בלט לאמר הנה חפץ בך המלך וכל עבדיו אהבוך ועתה התחתן במלך׃
1 Samuel 18:23 וידברו עבדי שׁאול באזני דוד את הדברים האלה ויאמר דוד הנקלה בעיניכם התחתן במלך ואנכי אישׁ רשׁ ונקלה׃
1 Samuel 18:24 ויגדו עבדי שׁאול לו לאמר כדברים האלה דבר דוד׃
1 Samuel 18:25 ויאמר שׁאול כה תאמרו לדוד אין חפץ למלך במהר כי במאה ערלות פלשׁתים להנקם באיבי המלך ושׁאול חשׁב להפיל את דוד ביד פלשׁתים׃
1 Samuel 18:26 ויגדו עבדיו לדוד את הדברים האלה וישׁר הדבר בעיני דוד להתחתן במלך ולא מלאו הימים׃
1 Samuel 18:27 ויקם דוד וילך הוא ואנשׁיו ויך בפלשׁתים מאתים אישׁ ויבא דוד את ערלתיהם וימלאום למלך להתחתן במלך ויתן לו שׁאול את מיכל בתו לאשׁה׃
1 Samuel 18:28 וירא שׁאול וידע כי יהוה עם דוד ומיכל בת שׁאול אהבתהו׃
1 Samuel 18:29 ויאסף שׁאול לרא מפני דוד עוד ויהי שׁאול איב את דוד כל הימים׃
1 Samuel 18:30 ויצאו שׂרי פלשׁתים ויהי מדי צאתם שׂכל דוד מכל עבדי שׁאול וייקר שׁמו מאד׃
1 Samuel 19:1 וידבר שׁאול אל יונתן בנו ואל כל עבדיו להמית את דוד ויהונתן בן שׁאול חפץ בדוד מאד׃
1 Samuel 19:2 ויגד יהונתן לדוד לאמר מבקשׁ שׁאול אבי להמיתך ועתה השׁמר נא בבקר וישׁבת בסתר ונחבאת׃
1 Samuel 19:3 ואני אצא ועמדתי ליד אבי בשׂדה אשׁר אתה שׁם ואני אדבר בך אל אבי וראיתי מה והגדתי׃
1 Samuel 19:4 וידבר יהונתן בדוד טוב אל שׁאול אביו ויאמר אליו אל יחטא המלך בעבדו בדוד כי לוא חטא לך וכי מעשׂיו טוב לך מאד׃
1 Samuel 19:5 וישׂם את נפשׁו בכפו ויך את הפלשׁתי ויעשׂ יהוה תשׁועה גדולה לכל ישׂראל ראית ותשׂמח ולמה תחטא בדם נקי להמית את דוד חנם׃
1 Samuel 19:6 וישׁמע שׁאול בקול יהונתן וישׁבע שׁאול חי יהוה אם יומת׃
1 Samuel 19:7 ויקרא יהונתן לדוד ויגד לו יהונתן את כל הדברים האלה ויבא יהונתן את דוד אל שׁאול ויהי לפניו כאתמול שׁלשׁום׃
1 Samuel 19:8 ותוסף המלחמה להיות ויצא דוד וילחם בפלשׁתים ויך בהם מכה גדולה וינסו מפניו׃
1 Samuel 19:9 ותהי רוח יהוה רעה אל שׁאול והוא בביתו יושׁב וחניתו בידו ודוד מנגן ביד׃
1 Samuel 19:10 ויבקשׁ שׁאול להכות בחנית בדוד ובקיר ויפטר מפני שׁאול ויך את החנית בקיר ודוד נס וימלט בלילה הוא׃
1 Samuel 19:11 וישׁלח שׁאול מלאכים אל בית דוד לשׁמרו ולהמיתו בבקר ותגד לדוד מיכל אשׁתו לאמר אם אינך ממלט את נפשׁך הלילה מחר אתה מומת׃
1 Samuel 19:12 ותרד מיכל את דוד בעד החלון וילך ויברח וימלט׃
1 Samuel 19:13 ותקח מיכל את התרפים ותשׂם אל המטה ואת כביר העזים שׂמה מראשׁתיו ותכס בבגד׃
1 Samuel 19:14 וישׁלח שׁאול מלאכים לקחת את דוד ותאמר חלה הוא׃
1 Samuel 19:15 וישׁלח שׁאול את המלאכים לראות את דוד לאמר העלו אתו במטה אלי להמתו׃
1 Samuel 19:16 ויבאו המלאכים והנה התרפים אל המטה וכביר העזים מראשׁתיו׃
1 Samuel 19:17 ויאמר שׁאול אל מיכל למה ככה רמיתני ותשׁלחי את איבי וימלט ותאמר מיכל אל שׁאול הוא אמר אלי שׁלחני למה אמיתך׃
1 Samuel 19:18 ודוד ברח וימלט ויבא אל שׁמואל הרמתה ויגד לו את כל אשׁר עשׂה לו שׁאול וילך הוא ושׁמואל וישׁבו בנוית׃
1 Samuel 19:19 ויגד לשׁאול לאמר הנה דוד בנוית ברמה׃
1 Samuel 19:20 וישׁלח שׁאול מלאכים לקחת את דוד וירא את להקת הנביאים נבאים ושׁמואל עמד נצב עליהם ותהי על מלאכי שׁאול רוח אלהים ויתנבאו גם המה׃
1 Samuel 19:21 ויגדו לשׁאול וישׁלח מלאכים אחרים ויתנבאו גם המה ויסף שׁאול וישׁלח מלאכים שׁלשׁים ויתנבאו גם המה׃
1 Samuel 19:22 וילך גם הוא הרמתה ויבא עד בור הגדול אשׁר בשׂכו וישׁאל ויאמר איפה שׁמואל ודוד ויאמר הנה בנוית ברמה׃
1 Samuel 19:23 וילך שׁם אל נוית ברמה ותהי עליו גם הוא רוח אלהים וילך הלוך ויתנבא עד באו בנוית ברמה׃
1 Samuel 19:24 ויפשׁט גם הוא בגדיו ויתנבא גם הוא לפני שׁמואל ויפל ערם כל היום ההוא וכל הלילה על כן יאמרו הגם שׁאול בנביאם׃
1 Samuel 20:1 ויברח דוד מנוות ברמה ויבא ויאמר לפני יהונתן מה עשׂיתי מה עוני ומה חטאתי לפני אביך כי מבקשׁ את נפשׁי׃
1 Samuel 20:2 ויאמר לו חלילה לא תמות הנה לו עשׁה אבי דבר גדול או דבר קטן ולא יגלה את אזני ומדוע יסתיר אבי ממני את הדבר הזה אין זאת׃
1 Samuel 20:3 וישׁבע עוד דוד ויאמר ידע ידע אביך כי מצאתי חן בעיניך ויאמר אל ידע זאת יהונתן פן יעצב ואולם חי יהוה וחי נפשׁך כי כפשׂע ביני ובין המות׃
1 Samuel 20:4 ויאמר יהונתן אל דוד מה תאמר נפשׁך ואעשׂה׃
1 Samuel 20:5 ויאמר דוד אל יהונתן הנה חדשׁ מחר ואנכי ישׁב אשׁב עם המלך לאכול ושׁלחתני ונסתרתי בשׂדה עד הערב השׁלשׁית׃
1 Samuel 20:6 אם פקד יפקדני אביך ואמרת נשׁאל נשׁאל ממני דוד לרוץ בית לחם עירו כי זבח הימים שׁם לכל המשׁפחה׃
1 Samuel 20:7 אם כה יאמר טוב שׁלום לעבדך ואם חרה יחרה לו דע כי כלתה הרעה מעמו׃
1 Samuel 20:8 ועשׂית חסד על עבדך כי בברית יהוה הבאת את עבדך עמך ואם ישׁ בי עון המיתני אתה ועד אביך למה זה תביאני׃
1 Samuel 20:9 ויאמר יהונתן חלילה לך כי אם ידע אדע כי כלתה הרעה מעם אבי לבוא עליך ולא אתה אגיד׃
1 Samuel 20:10 ויאמר דוד אל יהונתן מי יגיד לי או מה יענך אביך קשׁה׃
1 Samuel 20:11 ויאמר יהונתן אל דוד לכה ונצא השׂדה ויצאו שׁניהם השׂדה׃
1 Samuel 20:12 ויאמר יהונתן אל דוד יהוה אלהי ישׂראל כי אחקר את אבי כעת מחר השׁלשׁית והנה טוב אל דוד ולא אז אשׁלח אליך וגליתי את אזנך׃
1 Samuel 20:13 כה יעשׂה יהוה ליהונתן וכה יסיף כי ייטב אל אבי את הרעה עליך וגליתי את אזנך ושׁלחתיך והלכת לשׁלום ויהי יהוה עמך כאשׁר היה עם אבי׃
1 Samuel 20:14 ולא אם עודני חי ולא תעשׂה עמדי חסד יהוה ולא אמות׃
1 Samuel 20:15 ולא תכרת את חסדך מעם ביתי עד עולם ולא בהכרת יהוה את איבי דוד אישׁ מעל פני האדמה׃
1 Samuel 20:16 ויכרת יהונתן עם בית דוד ובקשׁ יהוה מיד איבי דוד׃
1 Samuel 20:17 ויוסף יהונתן להשׁביע את דוד באהבתו אתו כי אהבת נפשׁו אהבו׃
1 Samuel 20:18 ויאמר לו יהונתן מחר חדשׁ ונפקדת כי יפקד מושׁבך׃
1 Samuel 20:19 ושׁלשׁת תרד מאד ובאת אל המקום אשׁר נסתרת שׁם ביום המעשׂה וישׁבת אצל האבן האזל׃
1 Samuel 20:20 ואני שׁלשׁת החצים צדה אורה לשׁלח לי למטרה׃
1 Samuel 20:21 והנה אשׁלח את הנער לך מצא את החצים אם אמר אמר לנער הנה החצים ממך והנה קחנו ובאה כי שׁלום לך ואין דבר חי יהוה׃
1 Samuel 20:22 ואם כה אמר לעלם הנה החצים ממך והלאה לך כי שׁלחך יהוה׃
1 Samuel 20:23 והדבר אשׁר דברנו אני ואתה הנה יהוה ביני ובינך עד עולם׃
1 Samuel 20:24 ויסתר דוד בשׂדה ויהי החדשׁ וישׁב המלך על הלחם לאכול׃
1 Samuel 20:25 וישׁב המלך על מושׁבו כפעם בפעם אל מושׁב הקיר ויקם יהונתן וישׁב אבנר מצד שׁאול ויפקד מקום דוד׃
1 Samuel 20:26 ולא דבר שׁאול מאומה ביום ההוא כי אמר מקרה הוא בלתי טהור הוא כי לא טהור׃
1 Samuel 20:27 ויהי ממחרת החדשׁ השׁני ויפקד מקום דוד ויאמר שׁאול אל יהונתן בנו מדוע לא בא בן ישׁי גם תמול גם היום אל הלחם׃
1 Samuel 20:28 ויען יהונתן את שׁאול נשׁאל נשׁאל דוד מעמדי עד בית לחם׃
1 Samuel 20:29 ויאמר שׁלחני נא כי זבח משׁפחה לנו בעיר והוא צוה לי אחי ועתה אם מצאתי חן בעיניך אמלטה נא ואראה את אחי על כן לא בא אל שׁלחן המלך׃
1 Samuel 20:30 ויחר אף שׁאול ביהונתן ויאמר לו בן נעות המרדות הלוא ידעתי כי בחר אתה לבן ישׁי לבשׁתך ולבשׁת ערות אמך׃
1 Samuel 20:31 כי כל הימים אשׁר בן ישׁי חי על האדמה לא תכון אתה ומלכותך ועתה שׁלח וקח אתו אלי כי בן מות הוא׃
1 Samuel 20:32 ויען יהונתן את שׁאול אביו ויאמר אליו למה יומת מה עשׂה׃
1 Samuel 20:33 ויטל שׁאול את החנית עליו להכתו וידע יהונתן כי כלה היא מעם אביו להמית את דוד׃
1 Samuel 20:34 ויקם יהונתן מעם השׁלחן בחרי אף ולא אכל ביום החדשׁ השׁני לחם כי נעצב אל דוד כי הכלמו אביו׃
1 Samuel 20:35 ויהי בבקר ויצא יהונתן השׂדה למועד דוד ונער קטן עמו׃
1 Samuel 20:36 ויאמר לנערו רץ מצא נא את החצים אשׁר אנכי מורה הנער רץ והוא ירה החצי להעברו׃
1 Samuel 20:37 ויבא הנער עד מקום החצי אשׁר ירה יהונתן ויקרא יהונתן אחרי הנער ויאמר הלוא החצי ממך והלאה׃
1 Samuel 20:38 ויקרא יהונתן אחרי הנער מהרה חושׁה אל תעמד וילקט נער יהונתן את החצי ויבא אל אדניו׃
1 Samuel 20:39 והנער לא ידע מאומה אך יהונתן ודוד ידעו את הדבר׃
1 Samuel 20:40 ויתן יהונתן את כליו אל הנער אשׁר לו ויאמר לו לך הביא העיר׃
1 Samuel 20:41 הנער בא ודוד קם מאצל הנגב ויפל לאפיו ארצה וישׁתחו שׁלשׁ פעמים וישׁקו אישׁ את רעהו ויבכו אישׁ את רעהו עד דוד הגדיל׃
1 Samuel 20:42 ויאמר יהונתן לדוד לך לשׁלום אשׁר נשׁבענו שׁנינו אנחנו בשׁם יהוה לאמר יהוה יהיה ביני ובינך ובין זרעי ובין זרעך עד עולם׃ (21:1) ויקם וילך ויהונתן בא העיר׃
1 Samuel 21:1 (21:2) ויבא דוד נבה אל אחימלך הכהן ויחרד אחימלך לקראת דוד ויאמר לו מדוע אתה לבדך ואישׁ אין אתך׃
1 Samuel 21:2 (21:3) ויאמר דוד לאחימלך הכהן המלך צוני דבר ויאמר אלי אישׁ אל ידע מאומה את הדבר אשׁר אנכי שׁלחך ואשׁר צויתך ואת הנערים יודעתי אל מקום פלני אלמוני׃
1 Samuel 21:3 (21:4) ועתה מה ישׁ תחת ידך חמשׁה לחם תנה בידי או הנמצא׃
1 Samuel 21:4 (21:5) ויען הכהן את דוד ויאמר אין לחם חל אל תחת ידי כי אם לחם קדשׁ ישׁ אם נשׁמרו הנערים אך מאשׁה׃
1 Samuel 21:5 (21:6) ויען דוד את הכהן ויאמר לו כי אם אשׁה עצרה לנו כתמול שׁלשׁם בצאתי ויהיו כלי הנערים קדשׁ והוא דרך חל ואף כי היום יקדשׁ בכלי׃
1 Samuel 21:6 (21:7) ויתן לו הכהן קדשׁ כי לא היה שׁם לחם כי אם לחם הפנים המוסרים מלפני יהוה לשׂום לחם חם ביום הלקחו׃
1 Samuel 21:7 (21:8) ושׁם אישׁ מעבדי שׁאול ביום ההוא נעצר לפני יהוה ושׁמו דאג האדמי אביר הרעים אשׁר לשׁאול׃
1 Samuel 21:8 (21:9) ויאמר דוד לאחימלך ואין ישׁ פה תחת ידך חנית או חרב כי גם חרבי וגם כלי לא לקחתי בידי כי היה דבר המלך נחוץ׃
1 Samuel 21:9 (21:10) ויאמר הכהן חרב גלית הפלשׁתי אשׁר הכית בעמק האלה הנה היא לוטה בשׂמלה אחרי האפוד אם אתה תקח לך קח כי אין אחרת זולתה בזה ויאמר דוד אין כמוה תננה׃
1 Samuel 21:10 (21:11) ויקם דוד ויברח ביום ההוא מפני שׁאול ויבא אל אכישׁ מלך גת׃
1 Samuel 21:11 (21:12) ויאמרו עבדי אכישׁ אליו הלוא זה דוד מלך הארץ הלוא לזה יענו במחלות לאמר הכה שׁאול באלפו ודוד ברבבתו׃
1 Samuel 21:12 (21:13) וישׂם דוד את הדברים האלה בלבבו וירא מאד מפני אכישׁ מלך גת׃
1 Samuel 21:13 (21:14) וישׁנו את טעמו בעיניהם ויתהלל בידם ויתו על דלתות השׁער ויורד רירו אל זקנו׃
1 Samuel 21:14 (21:15) ויאמר אכישׁ אל עבדיו הנה תראו אישׁ משׁתגע למה תביאו אתו אלי׃
1 Samuel 21:15 (21:16) חסר משׁגעים אני כי הבאתם את זה להשׁתגע עלי הזה יבוא אל ביתי׃
1 Samuel 22:1 וילך דוד משׁם וימלט אל מערת עדלם וישׁמעו אחיו וכל בית אביו וירדו אליו שׁמה׃
1 Samuel 22:2 ויתקבצו אליו כל אישׁ מצוק וכל אישׁ אשׁר לו נשׁא וכל אישׁ מר נפשׁ ויהי עליהם לשׂר ויהיו עמו כארבע מאות אישׁ׃
1 Samuel 22:3 וילך דוד משׁם מצפה מואב ויאמר אל מלך מואב יצא נא אבי ואמי אתכם עד אשׁר אדע מה יעשׂה לי אלהים׃
1 Samuel 22:4 וינחם את פני מלך מואב וישׁבו עמו כל ימי היות דוד במצודה׃
1 Samuel 22:5 ויאמר גד הנביא אל דוד לא תשׁב במצודה לך ובאת לך ארץ יהודה וילך דוד ויבא יער חרת׃
1 Samuel 22:6 וישׁמע שׁאול כי נודע דוד ואנשׁים אשׁר אתו ושׁאול יושׁב בגבעה תחת האשׁל ברמה וחניתו בידו וכל עבדיו נצבים עליו׃
1 Samuel 22:7 ויאמר שׁאול לעבדיו הנצבים עליו שׁמעו נא בני ימיני גם לכלכם יתן בן ישׁי שׂדות וכרמים לכלכם ישׂים שׂרי אלפים ושׂרי מאות׃
1 Samuel 22:8 כי קשׁרתם כלכם עלי ואין גלה את אזני בכרת בני עם בן ישׁי ואין חלה מכם עלי וגלה את אזני כי הקים בני את עבדי עלי לארב כיום הזה׃
1 Samuel 22:9 ויען דאג האדמי והוא נצב על עבדי שׁאול ויאמר ראיתי את בן ישׁי בא נבה אל אחימלך בן אחטוב׃
1 Samuel 22:10 וישׁאל לו ביהוה וצידה נתן לו ואת חרב גלית הפלשׁתי נתן׃
1 Samuel 22:11 וישׁלח המלך לקרא את אחימלך בן אחיטוב הכהן ואת כל בית אביו הכהנים אשׁר בנב ויבאו כלם אל המלך׃
1 Samuel 22:12 ויאמר שׁאול שׁמע נא בן אחיטוב ויאמר הנני אדני׃
1 Samuel 22:13 ויאמר אלו שׁאול למה קשׁרתם עלי אתה ובן ישׁי בתתך לו לחם וחרב ושׁאול לו באלהים לקום אלי לארב כיום הזה׃
1 Samuel 22:14 ויען אחימלך את המלך ויאמר ומי בכל עבדיך כדוד נאמן וחתן המלך וסר אל משׁמעתך ונכבד בביתך׃
1 Samuel 22:15 היום החלתי לשׁאול לו באלהים חלילה לי אל ישׂם המלך בעבדו דבר בכל בית אבי כי לא ידע עבדך בכל זאת דבר קטן או גדול׃
1 Samuel 22:16 ויאמר המלך מות תמות אחימלך אתה וכל בית אביך׃
1 Samuel 22:17 ויאמר המלך לרצים הנצבים עליו סבו והמיתו כהני יהוה כי גם ידם עם דוד וכי ידעו כי ברח הוא ולא גלו את אזנו ולא אבו עבדי המלך לשׁלח את ידם לפגע בכהני יהוה׃
1 Samuel 22:18 ויאמר המלך לדויג סב אתה ופגע בכהנים ויסב דויג האדמי ויפגע הוא בכהנים וימת ביום ההוא שׁמנים וחמשׁה אישׁ נשׂא אפוד בד׃
1 Samuel 22:19 ואת נב עיר הכהנים הכה לפי חרב מאישׁ ועד אשׁה מעולל ועד יונק ושׁור וחמור ושׂה לפי חרב׃
1 Samuel 22:20 וימלט בן אחד לאחימלך בן אחטוב ושׁמו אביתר ויברח אחרי דוד׃
1 Samuel 22:21 ויגד אביתר לדוד כי הרג שׁאול את כהני יהוה׃
1 Samuel 22:22 ויאמר דוד לאביתר ידעתי ביום ההוא כי שׁם דויג האדמי כי הגד יגיד לשׁאול אנכי סבתי בכל נפשׁ בית אביך׃
1 Samuel 22:23 שׁבה אתי אל תירא כי אשׁר יבקשׁ את נפשׁי יבקשׁ את נפשׁך כי משׁמרת אתה עמדי׃
1 Samuel 23:1 ויגדו לדוד לאמר הנה פלשׁתים נלחמים בקעילה והמה שׁסים את הגרנות׃
1 Samuel 23:2 וישׁאל דוד ביהוה לאמר האלך והכיתי בפלשׁתים האלה ויאמר יהוה אל דוד לך והכית בפלשׁתים והושׁעת את קעילה׃
1 Samuel 23:3 ויאמרו אנשׁי דוד אליו הנה אנחנו פה ביהודה יראים ואף כי נלך קעלה אל מערכות פלשׁתים׃
1 Samuel 23:4 ויוסף עוד דוד לשׁאל ביהוה ויענהו יהוה ויאמר קום רד קעילה כי אני נתן את פלשׁתים בידך׃
1 Samuel 23:5 וילך דוד ואנשׁו קעילה וילחם בפלשׁתים וינהג את מקניהם ויך בהם מכה גדולה וישׁע דוד את ישׁבי קעילה׃
1 Samuel 23:6 ויהי בברח אביתר בן אחימלך אל דוד קעילה אפוד ירד בידו׃
1 Samuel 23:7 ויגד לשׁאול כי בא דוד קעילה ויאמר שׁאול נכר אתו אלהים בידי כי נסגר לבוא בעיר דלתים ובריח׃
1 Samuel 23:8 וישׁמע שׁאול את כל העם למלחמה לרדת קעילה לצור אל דוד ואל אנשׁיו׃
1 Samuel 23:9 וידע דוד כי עליו שׁאול מחרישׁ הרעה ויאמר אל אביתר הכהן הגישׁה האפוד׃
1 Samuel 23:10 ויאמר דוד יהוה אלהי ישׂראל שׁמע שׁמע עבדך כי מבקשׁ שׁאול לבוא אל קעילה לשׁחת לעיר בעבורי׃
1 Samuel 23:11 היסגרני בעלי קעילה בידו הירד שׁאול כאשׁר שׁמע עבדך יהוה אלהי ישׂראל הגד נא לעבדך ויאמר יהוה ירד׃
1 Samuel 23:12 ויאמר דוד היסגרו בעלי קעילה אתי ואת אנשׁי ביד שׁאול ויאמר יהוה יסגירו׃
1 Samuel 23:13 ויקם דוד ואנשׁיו כשׁשׁ מאות אישׁ ויצאו מקעלה ויתהלכו באשׁר יתהלכו ולשׁאול הגד כי נמלט דוד מקעילה ויחדל לצאת׃
1 Samuel 23:14 וישׁב דוד במדבר במצדות וישׁב בהר במדבר זיף ויבקשׁהו שׁאול כל הימים ולא נתנו אלהים בידו׃
1 Samuel 23:15 וירא דוד כי יצא שׁאול לבקשׁ את נפשׁו ודוד במדבר זיף בחרשׁה׃
1 Samuel 23:16 ויקם יהונתן בן שׁאול וילך אל דוד חרשׁה ויחזק את ידו באלהים׃
1 Samuel 23:17 ויאמר אליו אל תירא כי לא תמצאך יד שׁאול אבי ואתה תמלך על ישׂראל ואנכי אהיה לך למשׁנה וגם שׁאול אבי ידע כן׃
1 Samuel 23:18 ויכרתו שׁניהם ברית לפני יהוה וישׁב דוד בחרשׁה ויהונתן הלך לביתו׃
1 Samuel 23:19 ויעלו זפים אל שׁאול הגבעתה לאמר הלוא דוד מסתתר עמנו במצדות בחרשׁה בגבעת החכילה אשׁר מימין הישׁימון׃
1 Samuel 23:20 ועתה לכל אות נפשׁך המלך לרדת רד ולנו הסגירו ביד המלך׃
1 Samuel 23:21 ויאמר שׁאול ברוכים אתם ליהוה כי חמלתם עלי׃
1 Samuel 23:22 לכו נא הכינו עוד ודעו וראו את מקומו אשׁר תהיה רגלו מי ראהו שׁם כי אמר אלי ערום יערם הוא׃
1 Samuel 23:23 וראו ודעו מכל המחבאים אשׁר יתחבא שׁם ושׁבתם אלי אל נכון והלכתי אתכם והיה אם ישׁנו בארץ וחפשׂתי אתו בכל אלפי יהודה׃
1 Samuel 23:24 ויקומו וילכו זיפה לפני שׁאול ודוד ואנשׁיו במדבר מעון בערבה אל ימין הישׁימון׃
1 Samuel 23:25 וילך שׁאול ואנשׁיו לבקשׁ ויגדו לדוד וירד הסלע וישׁב במדבר מעון וישׁמע שׁאול וירדף אחרי דוד מדבר מעון׃
1 Samuel 23:26 וילך שׁאול מצד ההר מזה ודוד ואנשׁיו מצד ההר מזה ויהי דוד נחפז ללכת מפני שׁאול ושׁאול ואנשׁיו עטרים אל דוד ואל אנשׁיו לתפשׂם׃
1 Samuel 23:27 ומלאך בא אל שׁאול לאמר מהרה ולכה כי פשׁטו פלשׁתים על הארץ׃
1 Samuel 23:28 וישׁב שׁאול מרדף אחרי דוד וילך לקראת פלשׁתים על כן קראו למקום ההוא סלע המחלקות׃
1 Samuel 23:29 (24:1) ויעל דוד משׁם וישׁב במצדות עין גדי׃
1 Samuel 24:1 (24:2) ויהי כאשׁר שׁב שׁאול מאחרי פלשׁתים ויגדו לו לאמר הנה דוד במדבר עין גדי׃
1 Samuel 24:2 (24:3) ויקח שׁאול שׁלשׁת אלפים אישׁ בחור מכל ישׂראל וילך לבקשׁ את דוד ואנשׁיו על פני צורי היעלים׃
1 Samuel 24:3 (24:4) ויבא אל גדרות הצאן על הדרך ושׁם מערה ויבא שׁאול להסך את רגליו ודוד ואנשׁיו בירכתי המערה ישׁבים׃
1 Samuel 24:4 (24:5) ויאמרו אנשׁי דוד אליו הנה היום אשׁר אמר יהוה אליך הנה אנכי נתן את איביך בידך ועשׂית לו כאשׁר יטב בעיניך ויקם דוד ויכרת את כנף המעיל אשׁר לשׁאול בלט׃
1 Samuel 24:5 (24:6) ויהי אחרי כן ויך לב דוד אתו על אשׁר כרת את כנף אשׁר לשׁאול׃
1 Samuel 24:6 (24:7) ויאמר לאנשׁיו חלילה לי מיהוה אם אעשׂה את הדבר הזה לאדני למשׁיח יהוה לשׁלח ידי בו כי משׁיח יהוה הוא׃
1 Samuel 24:7 (24:8) וישׁסע דוד את אנשׁיו בדברים ולא נתנם לקום אל שׁאול ושׁאול קם מהמערה וילך בדרך׃
1 Samuel 24:8 (24:9) ויקם דוד אחרי כן ויצא מן המערה ויקרא אחרי שׁאול לאמר אדני המלך ויבט שׁאול אחריו ויקד דוד אפים ארצה וישׁתחו׃
1 Samuel 24:9 (24:10) ויאמר דוד לשׁאול למה תשׁמע את דברי אדם לאמר הנה דוד מבקשׁ רעתך׃
1 Samuel 24:10 (24:11) הנה היום הזה ראו עיניך את אשׁר נתנך יהוה היום בידי במערה ואמר להרגך ותחס עליך ואמר לא אשׁלח ידי באדני כי משׁיח יהוה הוא׃
1 Samuel 24:11 (24:12) ואבי ראה גם ראה את כנף מעילך בידי כי בכרתי את כנף מעילך ולא הרגתיך דע וראה כי אין בידי רעה ופשׁע ולא חטאתי לך ואתה צדה את נפשׁי לקחתה׃
1 Samuel 24:12 (24:13) ישׁפט יהוה ביני ובינך ונקמני יהוה ממך וידי לא תהיה׃
1 Samuel 24:13 (24:14) כאשׁר יאמר משׁל הקדמני מרשׁעים יצא רשׁע וידי לא תהיה׃
1 Samuel 24:14 (24:15) אחרי מי יצא מלך ישׂראל אחרי מי אתה רדף אחרי כלב מת אחרי פרעשׁ אחד׃
1 Samuel 24:15 (24:16) והיה יהוה לדין ושׁפט ביני ובינך וירא וירב את ריבי וישׁפטני מידך׃
1 Samuel 24:16 (24:17) ויהי ככלות דוד לדבר את הדברים האלה אל שׁאול ויאמר שׁאול הקלך זה בני דוד וישׂא שׁאול קלו ויבך׃
1 Samuel 24:17 (24:18) ויאמר אל דוד צדיק אתה ממני כי אתה גמלתני הטובה ואני גמלתיך הרעה׃
1 Samuel 24:18 (24:19) ואת הגדת היום את אשׁר עשׂיתה אתי טובה את אשׁר סגרני יהוה בידך ולא הרגתני׃
1 Samuel 24:19 (24:20) וכי ימצא אישׁ את איבו ושׁלחו בדרך טובה ויהוה ישׁלמך טובה תחת היום הזה אשׁר עשׂיתה׃
1 Samuel 24:20 (24:21) ועתה הנה ידעתי כי מלך תמלוך וקמה בידך ממלכת ישׂראל׃
1 Samuel 24:21 (24:22) ועתה השׁבעה לי ביהוה אם תכרית את זרעי אחרי ואם תשׁמיד את שׁמי מבית אבי׃
1 Samuel 24:22 (24:23) וישׁבע דוד לשׁאול וילך שׁאול אל ביתו ודוד ואנשׁיו עלו על המצודה׃
1 Samuel 25:1 וימת שׁמואל ויקבצו כל ישׂראל ויספדו לו ויקברהו בביתו ברמה ויקם דוד וירד אל מדבר פארן׃
1 Samuel 25:2 ואישׁ במעון ומעשׂהו בכרמל והאישׁ גדול מאד ולו צאן שׁלשׁת אלפים ואלף עזים ויהי בגזז את צאנו בכרמל׃
1 Samuel 25:3 ושׁם האישׁ נבל ושׁם אשׁתו אבגיל והאשׁה טובת שׂכל ויפת תאר והאישׁ קשׁה ורע מעללים והוא כלבו׃
1 Samuel 25:4 וישׁמע דוד במדבר כי גזז נבל את צאנו׃
1 Samuel 25:5 וישׁלח דוד עשׂרה נערים ויאמר דוד לנערים עלו כרמלה ובאתם אל נבל ושׁאלתם לו בשׁמי לשׁלום׃
1 Samuel 25:6 ואמרתם כה לחי ואתה שׁלום וביתך שׁלום וכל אשׁר לך שׁלום׃
1 Samuel 25:7 ועתה שׁמעתי כי גזזים לך עתה הרעים אשׁר לך היו עמנו לא הכלמנום ולא נפקד להם מאומה כל ימי היותם בכרמל׃
1 Samuel 25:8 שׁאל את נעריך ויגידו לך וימצאו הנערים חן בעיניך כי על יום טוב בנו תנה נא את אשׁר תמצא ידך לעבדיך ולבנך לדוד׃
1 Samuel 25:9 ויבאו נערי דוד וידברו אל נבל ככל הדברים האלה בשׁם דוד וינוחו׃
1 Samuel 25:10 ויען נבל את עבדי דוד ויאמר מי דוד ומי בן ישׁי היום רבו עבדים המתפרצים אישׁ מפני אדניו׃
1 Samuel 25:11 ולקחתי את לחמי ואת מימי ואת טבחתי אשׁר טבחתי לגזזי ונתתי לאנשׁים אשׁר לא ידעתי אי מזה המה׃
1 Samuel 25:12 ויהפכו נערי דוד לדרכם וישׁבו ויבאו ויגדו לו ככל הדברים האלה׃
1 Samuel 25:13 ויאמר דוד לאנשׁיו חגרו אישׁ את חרבו ויחגרו אישׁ את חרבו ויחגר גם דוד את חרבו ויעלו אחרי דוד כארבע מאות אישׁ ומאתים ישׁבו על הכלים׃
1 Samuel 25:14 ולאביגיל אשׁת נבל הגיד נער אחד מהנערים לאמר הנה שׁלח דוד מלאכים מהמדבר לברך את אדנינו ויעט׃
1 Samuel 25:15 והאנשׁים טבים לנו מאד ולא הכלמנו ולא פקדנו מאומה כל ימי התהלכנו אתם בהיותנו בשׂדה׃
1 Samuel 25:16 חומה היו עלינו גם לילה גם יומם כל ימי היותנו עמם רעים הצאן׃
1 Samuel 25:17 ועתה דעי וראי מה תעשׂי כי כלתה הרעה אל אדנינו ועל כל ביתו והוא בן בליעל מדבר אליו׃
1 Samuel 25:18 ותמהר אבוגיל ותקח מאתים לחם ושׁנים נבלי יין וחמשׁ צאן עשׂוות וחמשׁ סאים קלי ומאה צמקים ומאתים דבלים ותשׂם על החמרים׃
1 Samuel 25:19 ותאמר לנעריה עברו לפני הנני אחריכם באה ולאישׁה נבל לא הגידה׃
1 Samuel 25:20 והיה היא רכבת על החמור וירדת בסתר ההר והנה דוד ואנשׁיו ירדים לקראתה ותפגשׁ אתם׃
1 Samuel 25:21 ודוד אמר אך לשׁקר שׁמרתי את כל אשׁר לזה במדבר ולא נפקד מכל אשׁר לו מאומה וישׁב לי רעה תחת טובה׃
1 Samuel 25:22 כה יעשׂה אלהים לאיבי דוד וכה יסיף אם אשׁאיר מכל אשׁר לו עד הבקר משׁתין בקיר׃
1 Samuel 25:23 ותרא אביגיל את דוד ותמהר ותרד מעל החמור ותפל לאפי דוד על פניה ותשׁתחו ארץ׃
1 Samuel 25:24 ותפל על רגליו ותאמר בי אני אדני העון ותדבר נא אמתך באזניך ושׁמע את דברי אמתך׃
1 Samuel 25:25 אל נא ישׂים אדני את לבו אל אישׁ הבליעל הזה על נבל כי כשׁמו כן הוא נבל שׁמו ונבלה עמו ואני אמתך לא ראיתי את נערי אדני אשׁר שׁלחת׃
1 Samuel 25:26 ועתה אדני חי יהוה וחי נפשׁך אשׁר מנעך יהוה מבוא בדמים והושׁע ידך לך ועתה יהיו כנבל איביך והמבקשׁים אל אדני רעה׃
1 Samuel 25:27 ועתה הברכה הזאת אשׁר הביא שׁפחתך לאדני ונתנה לנערים המתהלכים ברגלי אדני׃
1 Samuel 25:28 שׂא נא לפשׁע אמתך כי עשׂה יעשׂה יהוה לאדני בית נאמן כי מלחמות יהוה אדני נלחם ורעה לא תמצא בך מימיך׃
1 Samuel 25:29 ויקם אדם לרדפך ולבקשׁ את נפשׁך והיתה נפשׁ אדני צרורה בצרור החיים את יהוה אלהיך ואת נפשׁ איביך יקלענה בתוך כף הקלע׃
1 Samuel 25:30 והיה כי יעשׂה יהוה לאדני ככל אשׁר דבר את הטובה עליך וצוך לנגיד על ישׂראל׃
1 Samuel 25:31 ולא תהיה זאת לך לפוקה ולמכשׁול לב לאדני ולשׁפך דם חנם ולהושׁיע אדני לו והיטב יהוה לאדני וזכרת את אמתך׃
1 Samuel 25:32 ויאמר דוד לאביגל ברוך יהוה אלהי ישׂראל אשׁר שׁלחך היום הזה לקראתי׃
1 Samuel 25:33 וברוך טעמך וברוכה את אשׁר כלתני היום הזה מבוא בדמים והשׁע ידי׃
1 Samuel 25:34 ואולם חי יהוה אלהי ישׂראל אשׁר מנעני מהרע אתך כי לולי מהרת ותבאתי לקראתי כי אם נותר לנבל עד אור הבקר משׁתין בקיר׃
1 Samuel 25:35 ויקח דוד מידה את אשׁר הביאה לו ולה אמר עלי לשׁלום לביתך ראי שׁמעתי בקולך ואשׂא פניך׃
1 Samuel 25:36 ותבא אביגיל אל נבל והנה לו משׁתה בביתו כמשׁתה המלך ולב נבל טוב עליו והוא שׁכר עד מאד ולא הגידה לו דבר קטן וגדול עד אור הבקר׃
1 Samuel 25:37 ויהי בבקר בצאת היין מנבל ותגד לו אשׁתו את הדברים האלה וימת לבו בקרבו והוא היה לאבן׃
1 Samuel 25:38 ויהי כעשׂרת הימים ויגף יהוה את נבל וימת׃
1 Samuel 25:39 וישׁמע דוד כי מת נבל ויאמר ברוך יהוה אשׁר רב את ריב חרפתי מיד נבל ואת עבדו חשׂך מרעה ואת רעת נבל השׁיב יהוה בראשׁו וישׁלח דוד וידבר באביגיל לקחתה לו לאשׁה׃
1 Samuel 25:40 ויבאו עבדי דוד אל אביגיל הכרמלה וידברו אליה לאמר דוד שׁלחנו אליך לקחתך לו לאשׁה׃
1 Samuel 25:41 ותקם ותשׁתחו אפים ארצה ותאמר הנה אמתך לשׁפחה לרחץ רגלי עבדי אדני׃
1 Samuel 25:42 ותמהר ותקם אביגיל ותרכב על החמור וחמשׁ נערתיה ההלכות לרגלה ותלך אחרי מלאכי דוד ותהי לו לאשׁה׃
1 Samuel 25:43 ואת אחינעם לקח דוד מיזרעאל ותהיין גם שׁתיהן לו לנשׁים׃
1 Samuel 25:44 (25:43) ושׁאול נתן את מיכל בתו אשׁת דוד לפלטי בן לישׁ אשׁר מגלים׃
1 Samuel 26:1 ויבאו הזפים אל שׁאול הגבעתה לאמר הלוא דוד מסתתר בגבעת החכילה על פני הישׁימן׃
1 Samuel 26:2 ויקם שׁאול וירד אל מדבר זיף ואתו שׁלשׁת אלפים אישׁ בחורי ישׂראל לבקשׁ את דוד במדבר זיף׃
1 Samuel 26:3 ויחן שׁאול בגבעת החכילה אשׁר על פני הישׁימן על הדרך ודוד ישׁב במדבר וירא כי בא שׁאול אחריו המדברה׃
1 Samuel 26:4 וישׁלח דוד מרגלים וידע כי בא שׁאול אל נכון׃
1 Samuel 26:5 ויקם דוד ויבא אל המקום אשׁר חנה שׁם שׁאול וירא דוד את המקום אשׁר שׁכב שׁם שׁאול ואבנר בן נר שׂר צבאו ושׁאול שׁכב במעגל והעם חנים סביבתו׃
1 Samuel 26:6 ויען דוד ויאמר אל אחימלך החתי ואל אבישׁי בן צרויה אחי יואב לאמר מי ירד אתי אל שׁאול אל המחנה ויאמר אבישׁי אני ארד עמך׃
1 Samuel 26:7 ויבא דוד ואבישׁי אל העם לילה והנה שׁאול שׁכב ישׁן במעגל וחניתו מעוכה בארץ מראשׁתו ואבנר והעם שׁכבים סביבתו׃
1 Samuel 26:8 ויאמר אבישׁי אל דוד סגר אלהים היום את אויבך בידך ועתה אכנו נא בחנית ובארץ פעם אחת ולא אשׁנה׃
1 Samuel 26:9 ויאמר דוד אל אבישׁי אל תשׁחיתהו כי מי שׁלח ידו במשׁיח יהוה ונקה׃
1 Samuel 26:10 ויאמר דוד חי יהוה כי אם יהוה יגפנו או יומו יבוא ומת או במלחמה ירד ונספה׃
1 Samuel 26:11 חלילה לי מיהוה משׁלח ידי במשׁיח יהוה ועתה קח נא את החנית אשׁר מראשׁתו ואת צפחת המים ונלכה׃
1 Samuel 26:12 ויקח דוד את החנית ואת צפחת המים מראשׁתי שׁאול וילכו להם ואין ראה ואין יודע ואין מקיץ כי כלם ישׁנים כי תרדמת יהוה נפלה עליהם׃
1 Samuel 26:13 ויעבר דוד העבר ויעמד על ראשׁ ההר מרחק רב המקום ביניהם׃
1 Samuel 26:14 ויקרא דוד אל העם ואל אבנר בן נר לאמר הלוא תענה אבנר ויען אבנר ויאמר מי אתה קראת אל המלך׃
1 Samuel 26:15 ויאמר דוד אל אבנר הלוא אישׁ אתה ומי כמוך בישׂראל ולמה לא שׁמרת אל אדניך המלך כי בא אחד העם להשׁחית את המלך אדניך׃
1 Samuel 26:16 לא טוב הדבר הזה אשׁר עשׂית חי יהוה כי בני מות אתם אשׁר לא שׁמרתם על אדניכם על משׁיח יהוה ועתה ראה אי חנית המלך ואת צפחת המים אשׁר מראשׁתו׃
1 Samuel 26:17 ויכר שׁאול את קול דוד ויאמר הקולך זה בני דוד ויאמר דוד קולי אדני המלך׃
1 Samuel 26:18 ויאמר למה זה אדני רדף אחרי עבדו כי מה עשׂיתי ומה בידי רעה׃
1 Samuel 26:19 ועתה ישׁמע נא אדני המלך את דברי עבדו אם יהוה הסיתך בי ירח מנחה ואם בני האדם ארורים הם לפני יהוה כי גרשׁוני היום מהסתפח בנחלת יהוה לאמר לך עבד אלהים אחרים׃
1 Samuel 26:20 ועתה אל יפל דמי ארצה מנגד פני יהוה כי יצא מלך ישׂראל לבקשׁ את פרעשׁ אחד כאשׁר ירדף הקרא בהרים׃
1 Samuel 26:21 ויאמר שׁאול חטאתי שׁוב בני דוד כי לא ארע לך עוד תחת אשׁר יקרה נפשׁי בעיניך היום הזה הנה הסכלתי ואשׁגה הרבה מאד׃
1 Samuel 26:22 ויען דוד ויאמר הנה החנית המלך ויעבר אחד מהנערים ויקחה׃
1 Samuel 26:23 ויהוה ישׁיב לאישׁ את צדקתו ואת אמנתו אשׁר נתנך יהוה היום ביד ולא אביתי לשׁלח ידי במשׁיח יהוה׃
1 Samuel 26:24 והנה כאשׁר גדלה נפשׁך היום הזה בעיני כן תגדל נפשׁי בעיני יהוה ויצלני מכל צרה׃
1 Samuel 26:25 ויאמר שׁאול אל דוד ברוך אתה בני דוד גם עשׂה תעשׂה וגם יכל תוכל וילך דוד לדרכו ושׁאול שׁב למקומו׃
1 Samuel 27:1 ויאמר דוד אל לבו עתה אספה יום אחד ביד שׁאול אין לי טוב כי המלט אמלט אל ארץ פלשׁתים ונואשׁ ממני שׁאול לבקשׁני עוד בכל גבול ישׂראל ונמלטתי מידו׃
1 Samuel 27:2 ויקם דוד ויעבר הוא ושׁשׁ מאות אישׁ אשׁר עמו אל אכישׁ בן מעוך מלך גת׃
1 Samuel 27:3 וישׁב דוד עם אכישׁ בגת הוא ואנשׁיו אישׁ וביתו דוד ושׁתי נשׁיו אחינעם היזרעאלית ואביגיל אשׁת נבל הכרמלית׃
1 Samuel 27:4 ויגד לשׁאול כי ברח דוד גת ולא יוסף עוד לבקשׁו׃
1 Samuel 27:5 ויאמר דוד אל אכישׁ אם נא מצאתי חן בעיניך יתנו לי מקום באחת ערי השׂדה ואשׁבה שׁם ולמה ישׁב עבדך בעיר הממלכה עמך׃
1 Samuel 27:6 ויתן לו אכישׁ ביום ההוא את צקלג לכן היתה צקלג למלכי יהודה עד היום הזה׃
1 Samuel 27:7 ויהי מספר הימים אשׁר ישׁב דוד בשׂדה פלשׁתים ימים וארבעה חדשׁים׃
1 Samuel 27:8 ויעל דוד ואנשׁיו ויפשׁטו אל הגשׁורי והגרזי והעמלקי כי הנה ישׁבות הארץ אשׁר מעולם בואך שׁורה ועד ארץ מצרים׃
1 Samuel 27:9 והכה דוד את הארץ ולא יחיה אישׁ ואשׁה ולקח צאן ובקר וחמרים וגמלים ובגדים וישׁב ויבא אל אכישׁ׃
1 Samuel 27:10 ויאמר אכישׁ אל פשׁטתם היום ויאמר דוד על נגב יהודה ועל נגב הירחמאלי ואל נגב הקיני׃
1 Samuel 27:11 ואישׁ ואשׁה לא יחיה דוד להביא גת לאמר פן יגדו עלינו לאמר כה עשׂה דוד וכה משׁפטו כל הימים אשׁר ישׁב בשׂדה פלשׁתים׃
1 Samuel 27:12 ויאמן אכישׁ בדוד לאמר הבאשׁ הבאישׁ בעמו בישׂראל והיה לי לעבד עולם׃
1 Samuel 28:1 ויהי בימים ההם ויקבצו פלשׁתים את מחניהם לצבא להלחם בישׂראל ויאמר אכישׁ אל דוד ידע תדע כי אתי תצא במחנה אתה ואנשׁיך׃
1 Samuel 28:2 ויאמר דוד אל אכישׁ לכן אתה תדע את אשׁר יעשׂה עבדך ויאמר אכישׁ אל דוד לכן שׁמר לראשׁי אשׂימך כל הימים׃
1 Samuel 28:3 ושׁמואל מת ויספדו לו כל ישׂראל ויקברהו ברמה ובעירו ושׁאול הסיר האבות ואת הידענים מהארץ׃
1 Samuel 28:4 ויקבצו פלשׁתים ויבאו ויחנו בשׁונם ויקבץ שׁאול את כל ישׂראל ויחנו בגלבע׃
1 Samuel 28:5 וירא שׁאול את מחנה פלשׁתים וירא ויחרד לבו מאד׃
1 Samuel 28:6 וישׁאל שׁאול ביהוה ולא ענהו יהוה גם בחלמות גם באורים גם בנביאם׃
1 Samuel 28:7 ויאמר שׁאול לעבדיו בקשׁו לי אשׁת בעלת אוב ואלכה אליה ואדרשׁה בה ויאמרו עבדיו אליו הנה אשׁת בעלת אוב בעין דור׃
1 Samuel 28:8 ויתחפשׂ שׁאול וילבשׁ בגדים אחרים וילך הוא ושׁני אנשׁים עמו ויבאו אל האשׁה לילה ויאמר קסומי נא לי באוב והעלי לי את אשׁר אמר אליך׃
1 Samuel 28:9 ותאמר האשׁה אליו הנה אתה ידעת את אשׁר עשׂה שׁאול אשׁר הכרית את האבות ואת הידעני מן הארץ ולמה אתה מתנקשׁ בנפשׁי להמיתני׃
1 Samuel 28:10 וישׁבע לה שׁאול ביהוה לאמר חי יהוה אם יקרך עון בדבר הזה׃
1 Samuel 28:11 ותאמר האשׁה את מי אעלה לך ויאמר את שׁמואל העלי׃
1 Samuel 28:12 ותרא האשׁה את שׁמואל ותזעק בקול גדול ותאמר האשׁה אל שׁאול לאמר למה רמיתני ואתה שׁאול׃
1 Samuel 28:13 ויאמר לה המלך אל תיראי כי מה ראית ותאמר האשׁה אל שׁאול אלהים ראיתי עלים מן הארץ׃
1 Samuel 28:14 ויאמר לה מה תארו ותאמר אישׁ זקן עלה והוא עטה מעיל וידע שׁאול כי שׁמואל הוא ויקד אפים ארצה וישׁתחו׃
1 Samuel 28:15 ויאמר שׁמואל אל שׁאול למה הרגזתני להעלות אתי ויאמר שׁאול צר לי מאד ופלשׁתים נלחמים בי ואלהים סר מעלי ולא ענני עוד גם ביד הנביאם גם בחלמות ואקראה לך להודיעני מה אעשׂה׃
1 Samuel 28:16 ויאמר שׁמואל ולמה תשׁאלני ויהוה סר מעליך ויהי ערך׃
1 Samuel 28:17 ויעשׂ יהוה לו כאשׁר דבר בידי ויקרע יהוה את הממלכה מידך ויתנה לרעך לדוד׃
1 Samuel 28:18 כאשׁר לא שׁמעת בקול יהוה ולא עשׂית חרון אפו בעמלק על כן הדבר הזה עשׂה לך יהוה היום הזה׃
1 Samuel 28:19 ויתן יהוה גם את ישׂראל עמך ביד פלשׁתים ומחר אתה ובניך עמי גם את מחנה ישׂראל יתן יהוה ביד פלשׁתים׃
1 Samuel 28:20 וימהר שׁאול ויפל מלא קומתו ארצה וירא מאד מדברי שׁמואל גם כח לא היה בו כי לא אכל לחם כל היום וכל הלילה׃
1 Samuel 28:21 ותבוא האשׁה אל שׁאול ותרא כי נבהל מאד ותאמר אליו הנה שׁמעה שׁפחתך בקולך ואשׂים נפשׁי בכפי ואשׁמע את דבריך אשׁר דברת אלי׃
1 Samuel 28:22 ועתה שׁמע נא גם אתה בקול שׁפחתך ואשׂמה לפניך פת לחם ואכול ויהי בך כח כי תלך בדרך׃
1 Samuel 28:23 וימאן ויאמר לא אכל ויפרצו בו עבדיו וגם האשׁה וישׁמע לקלם ויקם מהארץ וישׁב אל המטה׃
1 Samuel 28:24 ולאשׁה עגל מרבק בבית ותמהר ותזבחהו ותקח קמח ותלשׁ ותפהו מצות׃
1 Samuel 28:25 ותגשׁ לפני שׁאול ולפני עבדיו ויאכלו ויקמו וילכו בלילה ההוא׃
1 Samuel 29:1 ויקבצו פלשׁתים את כל מחניהם אפקה וישׂראל חנים בעין אשׁר ביזרעאל׃
1 Samuel 29:2 וסרני פלשׁתים עברים למאות ולאלפים ודוד ואנשׁיו עברים באחרנה עם אכישׁ׃
1 Samuel 29:3 ויאמרו שׂרי פלשׁתים מה העברים האלה ויאמר אכישׁ אל שׂרי פלשׁתים הלוא זה דוד עבד שׁאול מלך ישׂראל אשׁר היה אתי זה ימים או זה שׁנים ולא מצאתי בו מאומה מיום נפלו עד היום הזה׃
1 Samuel 29:4 ויקצפו עליו שׂרי פלשׁתים ויאמרו לו שׂרי פלשׁתים השׁב את האישׁ וישׁב אל מקומו אשׁר הפקדתו שׁם ולא ירד עמנו במלחמה ולא יהיה לנו לשׂטן במלחמה ובמה יתרצה זה אל אדניו הלוא בראשׁי האנשׁים ההם׃
1 Samuel 29:5 הלוא זה דוד אשׁר יענו לו במחלות לאמר הכה שׁאול באלפיו ודוד ברבבתו׃
1 Samuel 29:6 ויקרא אכישׁ אל דוד ויאמר אליו חי יהוה כי ישׁר אתה וטוב בעיני צאתך ובאך אתי במחנה כי לא מצאתי בך רעה מיום באך אלי עד היום הזה ובעיני הסרנים לא טוב אתה׃
1 Samuel 29:7 ועתה שׁוב ולך בשׁלום ולא תעשׂה רע בעיני סרני פלשׁתים׃
1 Samuel 29:8 ויאמר דוד אל אכישׁ כי מה עשׂיתי ומה מצאת בעבדך מיום אשׁר הייתי לפניך עד היום הזה כי לא אבוא ונלחמתי באיבי אדני המלך׃
1 Samuel 29:9 ויען אכישׁ ויאמר אל דוד ידעתי כי טוב אתה בעיני כמלאך אלהים אך שׂרי פלשׁתים אמרו לא יעלה עמנו במלחמה׃
1 Samuel 29:10 ועתה השׁכם בבקר ועבדי אדניך אשׁר באו אתך והשׁכמתם בבקר ואור לכם ולכו׃
1 Samuel 29:11 וישׁכם דוד הוא ואנשׁיו ללכת בבקר לשׁוב אל ארץ פלשׁתים ופלשׁתים עלו יזרעאל׃
1 Samuel 30:1 ויהי בבא דוד ואנשׁיו צקלג ביום השׁלישׁי ועמלקי פשׁטו אל נגב ואל צקלג ויכו את צקלג וישׂרפו אתה באשׁ׃
1 Samuel 30:2 וישׁבו את הנשׁים אשׁר בה מקטן ועד גדול לא המיתו אישׁ וינהגו וילכו לדרכם׃
1 Samuel 30:3 ויבא דוד ואנשׁיו אל העיר והנה שׂרופה באשׁ ונשׁיהם ובניהם ובנתיהם נשׁבו׃
1 Samuel 30:4 וישׂא דוד והעם אשׁר אתו את קולם ויבכו עד אשׁר אין בהם כח לבכות׃
1 Samuel 30:5 ושׁתי נשׁי דוד נשׁבו אחינעם היזרעלית ואביגיל אשׁת נבל הכרמלי׃
1 Samuel 30:6 ותצר לדוד מאד כי אמרו העם לסקלו כי מרה נפשׁ כל העם אישׁ על בנו ועל בנתיו ויתחזק דוד ביהוה אלהיו׃
1 Samuel 30:7 ויאמר דוד אל אביתר הכהן בן אחימלך הגישׁה נא לי האפד ויגשׁ אביתר את האפד אל דוד׃
1 Samuel 30:8 וישׁאל דוד ביהוה לאמר ארדף אחרי הגדוד הזה האשׂגנו ויאמר לו רדף כי השׂג תשׂיג והצל תציל׃
1 Samuel 30:9 וילך דוד הוא ושׁשׁ מאות אישׁ אשׁר אתו ויבאו עד נחל הבשׂור והנותרים עמדו׃
1 Samuel 30:10 וירדף דוד הוא וארבע מאות אישׁ ויעמדו מאתים אישׁ אשׁר פגרו מעבר את נחל הבשׂור׃
1 Samuel 30:11 וימצאו אישׁ מצרי בשׂדה ויקחו אתו אל דוד ויתנו לו לחם ויאכל וישׁקהו מים׃
1 Samuel 30:12 ויתנו לו פלח דבלה ושׁני צמקים ויאכל ותשׁב רוחו אליו כי לא אכל לחם ולא שׁתה מים שׁלשׁה ימים ושׁלשׁה לילות׃
1 Samuel 30:13 ויאמר לו דוד למי אתה ואי מזה אתה ויאמר נער מצרי אנכי עבד לאישׁ עמלקי ויעזבני אדני כי חליתי היום שׁלשׁה׃
1 Samuel 30:14 אנחנו פשׁטנו נגב הכרתי ועל אשׁר ליהודה ועל נגב כלב ואת צקלג שׂרפנו באשׁ׃
1 Samuel 30:15 ויאמר אליו דוד התורדני אל הגדוד הזה ויאמר השׁבעה לי באלהים אם תמיתני ואם תסגרני ביד אדני ואורדך אל הגדוד הזה׃
1 Samuel 30:16 וירדהו והנה נטשׁים על פני כל הארץ אכלים ושׁתים וחגגים בכל השׁלל הגדול אשׁר לקחו מארץ פלשׁתים ומארץ יהודה׃
1 Samuel 30:17 ויכם דוד מהנשׁף ועד הערב למחרתם ולא נמלט מהם אישׁ כי אם ארבע מאות אישׁ נער אשׁר רכבו על הגמלים וינסו׃
1 Samuel 30:18 ויצל דוד את כל אשׁר לקחו עמלק ואת שׁתי נשׁיו הציל דוד׃
1 Samuel 30:19 ולא נעדר להם מן הקטן ועד הגדול ועד בנים ובנות ומשׁלל ועד כל אשׁר לקחו להם הכל השׁיב דוד׃
1 Samuel 30:20 ויקח דוד את כל הצאן והבקר נהגו לפני המקנה ההוא ויאמרו זה שׁלל דוד׃
1 Samuel 30:21 ויבא דוד אל מאתים האנשׁים אשׁר פגרו מלכת אחרי דוד וישׁיבם בנחל הבשׂור ויצאו לקראת דוד ולקראת העם אשׁר אתו ויגשׁ דוד את העם וישׁאל להם לשׁלום׃
1 Samuel 30:22 ויען כל אישׁ רע ובליעל מהאנשׁים אשׁר הלכו עם דוד ויאמרו יען אשׁר לא הלכו עמי לא נתן להם מהשׁלל אשׁר הצלנו כי אם אישׁ את אשׁתו ואת בניו וינהגו וילכו׃
1 Samuel 30:23 ויאמר דוד לא תעשׂו כן אחי את אשׁר נתן יהוה לנו וישׁמר אתנו ויתן את הגדוד הבא עלינו בידנו׃
1 Samuel 30:24 ומי ישׁמע לכם לדבר הזה כי כחלק הירד במלחמה וכחלק הישׁב על הכלים יחדו יחלקו׃
1 Samuel 30:25 ויהי מהיום ההוא ומעלה וישׂמה לחק ולמשׁפט לישׂראל עד היום הזה׃
1 Samuel 30:26 ויבא דוד אל צקלג וישׁלח מהשׁלל לזקני יהודה לרעהו לאמר הנה לכם ברכה משׁלל איבי יהוה׃
1 Samuel 30:27 לאשׁר בבית אל ולאשׁר ברמות נגב ולאשׁר ביתר׃
1 Samuel 30:28 ולאשׁר בערער ולאשׁר בשׂפמות ולאשׁר באשׁתמע׃
1 Samuel 30:29 ולאשׁר ברכל ולאשׁר בערי הירחמאלי ולאשׁר בערי הקיני׃
1 Samuel 30:30 ולאשׁר בחרמה ולאשׁר בבור עשׁן ולאשׁר בעתך׃
1 Samuel 30:31 ולאשׁר בחברון ולכל המקמות אשׁר התהלך שׁם דוד הוא ואנשׁיו׃
1 Samuel 31:1 ופלשׁתים נלחמים בישׂראל וינסו אנשׁי ישׂראל מפני פלשׁתים ויפלו חללים בהר הגלבע׃
1 Samuel 31:2 וידבקו פלשׁתים את שׁאול ואת בניו ויכו פלשׁתים את יהונתן ואת אבינדב ואת מלכי שׁוע בני שׁאול׃
1 Samuel 31:3 ותכבד המלחמה אל שׁאול וימצאהו המורים אנשׁים בקשׁת ויחל מאד מהמורים׃
1 Samuel 31:4 ויאמר שׁאול לנשׂא כליו שׁלף חרבך ודקרני בה פן יבואו הערלים האלה ודקרני והתעללו בי ולא אבה נשׂא כליו כי ירא מאד ויקח שׁאול את החרב ויפל עליה׃
1 Samuel 31:5 וירא נשׂא כליו כי מת שׁאול ויפל גם הוא על חרבו וימת עמו׃
1 Samuel 31:6 וימת שׁאול ושׁלשׁת בניו ונשׂא כליו גם כל אנשׁיו ביום ההוא יחדו׃
1 Samuel 31:7 ויראו אנשׁי ישׂראל אשׁר בעבר העמק ואשׁר בעבר הירדן כי נסו אנשׁי ישׂראל וכי מתו שׁאול ובניו ויעזבו את הערים וינסו ויבאו פלשׁתים וישׁבו׃
1 Samuel 31:8 ויהי ממחרת ויבאו פלשׁתים לפשׁט את החללים וימצאו את שׁאול ואת שׁלשׁת בניו נפלים בהר הגלבע׃
1 Samuel 31:9 ויכרתו את ראשׁו ויפשׁיטו את כליו וישׁלחו בארץ פלשׁתים סביב לבשׂר בית עצביהם ואת העם׃
1 Samuel 31:10 וישׂמו את כליו בית עשׁתרות ואת גויתו תקעו בחומת בית שׁן׃
1 Samuel 31:11 וישׁמעו אליו ישׁבי יבישׁ גלעד את אשׁר עשׂו פלשׁתים לשׁאול׃
1 Samuel 31:12 ויקומו כל אישׁ חיל וילכו כל הלילה ויקחו את גוית שׁאול ואת גוית בניו מחומת בית שׁן ויבאו יבשׁה וישׂרפו אתם שׁם׃
1 Samuel 31:13 ויקחו את עצמתיהם ויקברו תחת האשׁל ביבשׁה ויצמו שׁבעת ימים׃
2 Samuel 1:1 ויהי אחרי מות שׁאול ודוד שׁב מהכות את העמלק וישׁב דוד בצקלג ימים שׁנים׃
2 Samuel 1:2 ויהי ביום השׁלישׁי והנה אישׁ בא מן המחנה מעם שׁאול ובגדיו קרעים ואדמה על ראשׁו ויהי בבאו אל דוד ויפל ארצה וישׁתחו׃
2 Samuel 1:3 ויאמר לו דוד אי מזה תבוא ויאמר אליו ממחנה ישׂראל נמלטתי׃
2 Samuel 1:4 ויאמר אליו דוד מה היה הדבר הגד נא לי ויאמר אשׁר נס העם מן המלחמה וגם הרבה נפל מן העם וימתו וגם שׁאול ויהונתן בנו מתו׃
2 Samuel 1:5 ויאמר דוד אל הנער המגיד לו איך ידעת כי מת שׁאול ויהונתן בנו׃
2 Samuel 1:6 ויאמר הנער המגיד לו נקרא נקריתי בהר הגלבע והנה שׁאול נשׁען על חניתו והנה הרכב ובעלי הפרשׁים הדבקהו׃
2 Samuel 1:7 ויפן אחריו ויראני ויקרא אלי ואמר הנני׃
2 Samuel 1:8 ויאמר לי מי אתה ויאמר אליו עמלקי אנכי׃
2 Samuel 1:9 ויאמר אלי עמד נא עלי ומתתני כי אחזני השׁבץ כי כל עוד נפשׁי׃
2 Samuel 1:10 ואעמד עליו ואמתתהו כי ידעתי כי לא יחיה אחרי נפלו ואקח הנזר אשׁר על ראשׁו ואצעדה אשׁר על זרעו ואביאם אל אדני הנה׃
2 Samuel 1:11 ויחזק דוד בבגדו ויקרעם וגם כל האנשׁים אשׁר אתו׃
2 Samuel 1:12 ויספדו ויבכו ויצמו עד הערב על שׁאול ועל יהונתן בנו ועל עם יהוה ועל בית ישׂראל כי נפלו בחרב׃
2 Samuel 1:13 ויאמר דוד אל הנער המגיד לו אי מזה אתה ויאמר בן אישׁ גר עמלקי אנכי׃
2 Samuel 1:14 ויאמר אליו דוד איך לא יראת לשׁלח ידך לשׁחת את משׁיח יהוה׃
2 Samuel 1:15 ויקרא דוד לאחד מהנערים ויאמר גשׁ פגע בו ויכהו וימת׃
2 Samuel 1:16 ויאמר אליו דוד דמיך על ראשׁך כי פיך ענה בך לאמר אנכי מתתי את משׁיח יהוה׃
2 Samuel 1:17 ויקנן דוד את הקינה הזאת על שׁאול ועל יהונתן בנו׃
2 Samuel 1:18 ויאמר ללמד בני יהודה קשׁת הנה כתובה על ספר הישׁר׃
2 Samuel 1:19 הצבי ישׂראל על במותיך חלל איך נפלו גבורים׃
2 Samuel 1:20 אל תגידו בגת אל תבשׂרו בחוצת אשׁקלון פן תשׂמחנה בנות פלשׁתים פן תעלזנה בנות הערלים׃
2 Samuel 1:21 הרי בגלבע אל טל ואל מטר עליכם ושׂדי תרומת כי שׁם נגעל מגן גבורים מגן שׁאול בלי משׁיח בשׁמן׃
2 Samuel 1:22 מדם חללים מחלב גבורים קשׁת יהונתן לא נשׂוג אחור וחרב שׁאול לא תשׁוב ריקם׃
2 Samuel 1:23 שׁאול ויהונתן הנאהבים והנעימם בחייהם ובמותם לא נפרדו מנשׁרים קלו מאריות גברו׃
2 Samuel 1:24 בנות ישׂראל אל שׁאול בכינה המלבשׁכם שׁני עם עדנים המעלה עדי זהב על לבושׁכן׃
2 Samuel 1:25 איך נפלו גברים בתוך המלחמה יהונתן על במותיך חלל׃
2 Samuel 1:26 צר לי עליך אחי יהונתן נעמת לי מאד נפלאתה אהבתך לי מאהבת נשׁים׃
2 Samuel 1:27 איך נפלו גבורים ויאבדו כלי מלחמה׃
2 Samuel 2:1 ויהי אחרי כן וישׁאל דוד ביהוה לאמר האעלה באחת ערי יהודה ויאמר יהוה אליו עלה ויאמר דוד אנה אעלה ויאמר חברנה׃
2 Samuel 2:2 ויעל שׁם דוד וגם שׁתי נשׁיו אחינעם היזרעלית ואביגיל אשׁת נבל הכרמלי׃
2 Samuel 2:3 ואנשׁיו אשׁר עמו העלה דוד אישׁ וביתו וישׁבו בערי חברון׃
2 Samuel 2:4 ויבאו אנשׁי יהודה וימשׁחו שׁם את דוד למלך על בית יהודה ויגדו לדוד לאמר אנשׁי יבישׁ גלעד אשׁר קברו את שׁאול׃
2 Samuel 2:5 וישׁלח דוד מלאכים אל אנשׁי יבישׁ גלעד ויאמר אליהם ברכים אתם ליהוה אשׁר עשׂיתם החסד הזה עם אדניכם עם שׁאול ותקברו אתו׃
2 Samuel 2:6 ועתה יעשׂ יהוה עמכם חסד ואמת וגם אנכי אעשׂה אתכם הטובה הזאת אשׁר עשׂיתם הדבר הזה׃
2 Samuel 2:7 ועתה תחזקנה ידיכם והיו לבני חיל כי מת אדניכם שׁאול וגם אתי משׁחו בית יהודה למלך עליהם׃
2 Samuel 2:8 ואבנר בן נר שׂר צבא אשׁר לשׁאול לקח את אישׁ בשׁת בן שׁאול ויעברהו מחנים׃
2 Samuel 2:9 וימלכהו אל הגלעד ואל האשׁורי ואל יזרעאל ועל אפרים ועל בנימן ועל ישׂראל כלה׃
2 Samuel 2:10 בן ארבעים שׁנה אישׁ בשׁת בן שׁאול במלכו על ישׂראל ושׁתים שׁנים מלך אך בית יהודה היו אחרי דוד׃
2 Samuel 2:11 ויהי מספר הימים אשׁר היה דוד מלך בחברון על בית יהודה שׁבע שׁנים ושׁשׁה חדשׁים׃
2 Samuel 2:12 ויצא אבנר בן נר ועבדי אישׁ בשׁת בן שׁאול ממחנים גבעונה׃
2 Samuel 2:13 ויואב בן צרויה ועבדי דוד יצאו ויפגשׁום על ברכת גבעון יחדו וישׁבו אלה על הברכה מזה ואלה על הברכה מזה׃
2 Samuel 2:14 ויאמר אבנר אל יואב יקומו נא הנערים וישׂחקו לפנינו ויאמר יואב יקמו׃
2 Samuel 2:15 ויקמו ויעברו במספר שׁנים עשׂר לבנימן ולאישׁ בשׁת בן שׁאול ושׁנים עשׂר מעבדי דוד׃
2 Samuel 2:16 ויחזקו אישׁ בראשׁ רעהו וחרבו בצד רעהו ויפלו יחדו ויקרא למקום ההוא חלקת הצרים אשׁר בגבעון׃
2 Samuel 2:17 ותהי המלחמה קשׁה עד מאד ביום ההוא וינגף אבנר ואנשׁי ישׂראל לפני עבדי דוד׃
2 Samuel 2:18 ויהיו שׁם שׁלשׁה בני צרויה יואב ואבישׁי ועשׂהאל ועשׂהאל קל ברגליו כאחד הצבים אשׁר בשׂדה׃
2 Samuel 2:19 וירדף עשׂהאל אחרי אבנר ולא נטה ללכת על הימין ועל השׂמאול מאחרי אבנר׃
2 Samuel 2:20 ויפן אבנר אחריו ויאמר האתה זה עשׂהאל ויאמר אנכי׃
2 Samuel 2:21 ויאמר לו אבנר נטה לך על ימינך או על שׂמאלך ואחז לך אחד מהנערים וקח לך את חלצתו ולא אבה עשׂהאל לסור מאחריו׃
2 Samuel 2:22 ויסף עוד אבנר לאמר אל עשׂהאל סור לך מאחרי למה אככה ארצה ואיך אשׂא פני אל יואב אחיך׃
2 Samuel 2:23 וימאן לסור ויכהו אבנר באחרי החנית אל החמשׁ ותצא החנית מאחריו ויפל שׁם וימת תחתו ויהי כל הבא אל המקום אשׁר נפל שׁם עשׂהאל וימת ויעמדו׃
2 Samuel 2:24 וירדפו יואב ואבישׁי אחרי אבנר והשׁמשׁ באה והמה באו עד גבעת אמה אשׁר על פני גיח דרך מדבר גבעון׃
2 Samuel 2:25 ויתקבצו בני בנימן אחרי אבנר ויהיו לאגדה אחת ויעמדו על ראשׁ גבעה אחת׃
2 Samuel 2:26 ויקרא אבנר אל יואב ויאמר הלנצח תאכל חרב הלוא ידעתה כי מרה תהיה באחרונה ועד מתי לא תאמר לעם לשׁוב מאחרי אחיהם׃
2 Samuel 2:27 ויאמר יואב חי האלהים כי לולא דברת כי אז מהבקר נעלה העם אישׁ מאחרי אחיו׃
2 Samuel 2:28 ויתקע יואב בשׁופר ויעמדו כל העם ולא ירדפו עוד אחרי ישׂראל ולא יספו עוד להלחם׃
2 Samuel 2:29 ואבנר ואנשׁיו הלכו בערבה כל הלילה ההוא ויעברו את הירדן וילכו כל הבתרון ויבאו מחנים׃
2 Samuel 2:30 ויואב שׁב מאחרי אבנר ויקבץ את כל העם ויפקדו מעבדי דוד תשׁעה עשׂר אישׁ ועשׂהאל׃
2 Samuel 2:31 ועבדי דוד הכו מבנימן ובאנשׁי אבנר שׁלשׁ מאות ושׁשׁים אישׁ מתו׃
2 Samuel 2:32 וישׂאו את עשׂהאל ויקברהו בקבר אביו אשׁר בית לחם וילכו כל הלילה יואב ואנשׁיו ויאר להם בחברון׃
2 Samuel 3:1 ותהי המלחמה ארכה בין בית שׁאול ובין בית דוד ודוד הלך וחזק ובית שׁאול הלכים ודלים׃
2 Samuel 3:2 וילדו לדוד בנים בחברון ויהי בכורו אמנון לאחינעם היזרעאלת׃
2 Samuel 3:3 ומשׁנהו כלאב לאביגל אשׁת נבל הכרמלי והשׁלשׁי אבשׁלום בן מעכה בת תלמי מלך גשׁור׃
2 Samuel 3:4 והרביעי אדניה בן חגית והחמישׁי שׁפטיה בן אביטל׃
2 Samuel 3:5 והשׁשׁי יתרעם לעגלה אשׁת דוד אלה ילדו לדוד בחברון׃
2 Samuel 3:6 ויהי בהיות המלחמה בין בית שׁאול ובין בית דוד ואבנר היה מתחזק בבית שׁאול׃
2 Samuel 3:7 ולשׁאול פלגשׁ ושׁמה רצפה בת איה ויאמר אל אבנר מדוע באתה אל פילגשׁ אבי׃
2 Samuel 3:8 ויחר לאבנר מאד על דברי אישׁ בשׁת ויאמר הראשׁ כלב אנכי אשׁר ליהודה היום אעשׂה חסד עם בית שׁאול אביך אל אחיו ואל מרעהו ולא המציתך ביד דוד ותפקד עלי עון האשׁה היום׃
2 Samuel 3:9 כה יעשׂה אלהים לאבנר וכה יסיף לו כי כאשׁר נשׁבע יהוה לדוד כי כן אעשׂה׃
2 Samuel 3:10 להעביר הממלכה מבית שׁאול ולהקים את כסא דוד על ישׂראל ועל יהודה מדן ועד באר שׁבע׃
2 Samuel 3:11 ולא יכל עוד להשׁיב את אבנר דבר מיראתו אתו׃
2 Samuel 3:12 וישׁלח אבנר מלאכים אל דוד תחתו לאמר למי ארץ לאמר כרתה בריתך אתי והנה ידי עמך להסב אליך את כל ישׂראל׃
2 Samuel 3:13 ויאמר טוב אני אכרת אתך ברית אך דבר אחד אנכי שׁאל מאתך לאמר לא תראה את פני כי אם לפני הביאך את מיכל בת שׁאול בבאך לראות את פני׃
2 Samuel 3:14 וישׁלח דוד מלאכים אל אישׁ בשׁת בן שׁאול לאמר תנה את אשׁתי את מיכל אשׁר ארשׂתי לי במאה ערלות פלשׁתים׃
2 Samuel 3:15 וישׁלח אישׁ בשׁת ויקחה מעם אישׁ מעם פלטיאל בן לושׁ׃
2 Samuel 3:16 וילך אתה אישׁה הלוך ובכה אחריה עד בחרים ויאמר אליו אבנר לך שׁוב וישׁב׃
2 Samuel 3:17 ודבר אבנר היה עם זקני ישׂראל לאמר גם תמול גם שׁלשׁם הייתם מבקשׁים את דוד למלך עליכם׃
2 Samuel 3:18 ועתה עשׂו כי יהוה אמר אל דוד לאמר ביד דוד עבדי הושׁיע את עמי ישׂראל מיד פלשׁתים ומיד כל איביהם׃
2 Samuel 3:19 וידבר גם אבנר באזני בנימין וילך גם אבנר לדבר באזני דוד בחברון את כל אשׁר טוב בעיני ישׂראל ובעיני כל בית בנימן׃
2 Samuel 3:20 ויבא אבנר אל דוד חברון ואתו עשׂרים אנשׁים ויעשׂ דוד לאבנר ולאנשׁים אשׁר אתו משׁתה׃
2 Samuel 3:21 ויאמר אבנר אל דוד אקומה ואלכה ואקבצה אל אדני המלך את כל ישׂראל ויכרתו אתך ברית ומלכת בכל אשׁר תאוה נפשׁך וישׁלח דוד את אבנר וילך בשׁלום׃
2 Samuel 3:22 והנה עבדי דוד ויואב בא מהגדוד ושׁלל רב עמם הביאו ואבנר איננו עם דוד בחברון כי שׁלחו וילך בשׁלום׃
2 Samuel 3:23 ויואב וכל הצבא אשׁר אתו באו ויגדו ליואב לאמר בא אבנר בן נר אל המלך וישׁלחהו וילך בשׁלום׃
2 Samuel 3:24 ויבא יואב אל המלך ויאמר מה עשׂיתה הנה בא אבנר אליך למה זה שׁלחתו וילך הלוך׃
2 Samuel 3:25 ידעת את אבנר בן נר כי לפתתך בא ולדעת את מוצאך ואת מבואך ולדעת את כל אשׁר אתה עשׂה׃
2 Samuel 3:26 ויצא יואב מעם דוד וישׁלח מלאכים אחרי אבנר וישׁבו אתו מבור הסרה ודוד לא ידע׃
2 Samuel 3:27 וישׁב אבנר חברון ויטהו יואב אל תוך השׁער לדבר אתו בשׁלי ויכהו שׁם החמשׁ וימת בדם עשׂה אל אחיו׃
2 Samuel 3:28 וישׁמע דוד מאחרי כן ויאמר נקי אנכי וממלכתי מעם יהוה עד עולם מדמי אבנר בן נר׃
2 Samuel 3:29 יחלו על ראשׁ יואב ואל כל בית אביו ואל יכרת מבית יואב זב ומצרע ומחזיק בפלך ונפל בחרב וחסר לחם׃
2 Samuel 3:30 ויואב ואבישׁי אחיו הרגו לאבנר על אשׁר המית את עשׂהאל אחיהם בגבעון במלחמה׃
2 Samuel 3:31 ויאמר דוד אל יואב ואל כל העם אשׁר אתו קרעו בגדיכם וחגרו שׂקים וספדו לפני אבנר והמלך דוד הלך אחרי המטה׃
2 Samuel 3:32 ויקברו את אבנר בחברון וישׂא המלך את קולו ויבך אל קבר אבנר ויבכו כל העם׃
2 Samuel 3:33 ויקנן המלך אל אבנר ויאמר הכמות נבל ימות אבנר׃
2 Samuel 3:34 ידך לא אסרות ורגליך לא לנחשׁתים הגשׁו כנפול לפני בני עולה נפלת ויספו כל העם לבכות עליו׃
2 Samuel 3:35 ויבא כל העם להברות את דוד לחם בעוד היום וישׁבע דוד לאמר כה יעשׂה לי אלהים וכה יסיף כי אם לפני בוא השׁמשׁ אטעם לחם או כל מאומה׃
2 Samuel 3:36 וכל העם הכירו וייטב בעיניהם ככל אשׁר עשׂה המלך בעיני כל העם טוב׃
2 Samuel 3:37 וידעו כל העם וכל ישׂראל ביום ההוא כי לא היתה מהמלך להמית את אבנר בן נר׃
2 Samuel 3:38 ויאמר המלך אל עבדיו הלוא תדעו כי שׂר וגדול נפל היום הזה בישׂראל׃
2 Samuel 3:39 ואנכי היום רך ומשׁוח מלך והאנשׁים האלה בני צרויה קשׁים ממני ישׁלם יהוה לעשׂה הרעה כרעתו׃
2 Samuel 4:1 וישׁמע בן שׁאול כי מת אבנר בחברון וירפו ידיו וכל ישׂראל נבהלו׃
2 Samuel 4:2 ושׁני אנשׁים שׂרי גדודים היו בן שׁאול שׁם האחד בענה ושׁם השׁני רכב בני רמון הבארתי מבני בנימן כי גם בארות תחשׁב על בנימן׃
2 Samuel 4:3 ויברחו הבארתים גתימה ויהיו שׁם גרים עד היום הזה׃
2 Samuel 4:4 וליהונתן בן שׁאול בן נכה רגלים בן חמשׁ שׁנים היה בבא שׁמעת שׁאול ויהונתן מיזרעאל ותשׂאהו אמנתו ותנס ויהי בחפזה לנוס ויפל ויפסח ושׁמו מפיבשׁת׃
2 Samuel 4:5 וילכו בני רמון הבארתי רכב ובענה ויבאו כחם היום אל בית אישׁ בשׁת והוא שׁכב את משׁכב הצהרים׃
2 Samuel 4:6 והנה באו עד תוך הבית לקחי חטים ויכהו אל החמשׁ ורכב ובענה אחיו נמלטו׃
2 Samuel 4:7 ויבאו הבית והוא שׁכב על מטתו בחדר משׁכבו ויכהו וימתהו ויסירו את ראשׁו ויקחו את ראשׁו וילכו דרך הערבה כל הלילה׃
2 Samuel 4:8 ויבאו את ראשׁ אישׁ בשׁת אל דוד חברון ויאמרו אל המלך הנה ראשׁ אישׁ בשׁת בן שׁאול איבך אשׁר בקשׁ את נפשׁך ויתן יהוה לאדני המלך נקמות היום הזה משׁאול ומזרעו׃
2 Samuel 4:9 ויען דוד את רכב ואת בענה אחיו בני רמון הבארתי ויאמר להם חי יהוה אשׁר פדה את נפשׁי מכל צרה׃
2 Samuel 4:10 כי המגיד לי לאמר הנה מת שׁאול והוא היה כמבשׂר בעיניו ואחזה בו ואהרגהו בצקלג אשׁר לתתי לו בשׂרה׃
2 Samuel 4:11 אף כי אנשׁים רשׁעים הרגו את אישׁ צדיק בביתו על משׁכבו ועתה הלוא אבקשׁ את דמו מידכם ובערתי אתכם מן הארץ׃
2 Samuel 4:12 ויצו דוד את הנערים ויהרגום ויקצצו את ידיהם ואת רגליהם ויתלו על הברכה בחברון ואת ראשׁ אישׁ בשׁת לקחו ויקברו בקבר אבנר בחברון׃
2 Samuel 5:1 ויבאו כל שׁבטי ישׂראל אל דוד חברונה ויאמרו לאמר הננו עצמך ובשׂרך אנחנו׃
2 Samuel 5:2 גם אתמול גם שׁלשׁום בהיות שׁאול מלך עלינו אתה הייתה מוציא והמבי את ישׂראל ויאמר יהוה לך אתה תרעה את עמי את ישׂראל ואתה תהיה לנגיד על ישׂראל׃
2 Samuel 5:3 ויבאו כל זקני ישׂראל אל המלך חברונה ויכרת להם המלך דוד ברית בחברון לפני יהוה וימשׁחו את דוד למלך על ישׂראל׃
2 Samuel 5:4 בן שׁלשׁים שׁנה דוד במלכו ארבעים שׁנה מלך׃
2 Samuel 5:5 בחברון מלך על יהודה שׁבע שׁנים ושׁשׁה חדשׁים ובירושׁלם מלך שׁלשׁים ושׁלשׁ שׁנה על כל ישׂראל ויהודה׃
2 Samuel 5:6 וילך המלך ואנשׁיו ירושׁלם אל היבסי יושׁב הארץ ויאמר לדוד לאמר לא תבוא הנה כי אם הסירך העורים והפסחים לאמר לא יבוא דוד הנה׃
2 Samuel 5:7 וילכד דוד את מצדת ציון היא עיר דוד׃
2 Samuel 5:8 ויאמר דוד ביום ההוא כל מכה יבסי ויגע בצנור ואת הפסחים ואת העורים שׂנאו נפשׁ דוד על כן יאמרו עור ופסח לא יבוא אל הבית׃
2 Samuel 5:9 וישׁב דוד במצדה ויקרא לה עיר דוד ויבן דוד סביב מן המלוא וביתה׃
2 Samuel 5:10 וילך דוד הלוך וגדול ויהוה אלהי צבאות עמו׃
2 Samuel 5:11 וישׁלח חירם מלך צר מלאכים אל דוד ועצי ארזים וחרשׁי עץ וחרשׁי אבן קיר ויבנו בית לדוד׃
2 Samuel 5:12 וידע דוד כי הכינו יהוה למלך על ישׂראל וכי נשׂא ממלכתו בעבור עמו ישׂראל׃
2 Samuel 5:13 ויקח דוד עוד פלגשׁים ונשׁים מירושׁלם אחרי באו מחברון ויולדו עוד לדוד בנים ובנות׃
2 Samuel 5:14 ואלה שׁמות הילדים לו בירושׁלם שׁמוע ושׁובב ונתן ושׁלמה׃
2 Samuel 5:15 ויבחר ואלישׁוע ונפג ויפיע׃
2 Samuel 5:16 ואלישׁמע ואלידע ואליפלט׃
2 Samuel 5:17 וישׁמעו פלשׁתים כי משׁחו את דוד למלך על ישׂראל ויעלו כל פלשׁתים לבקשׁ את דוד וישׁמע דוד וירד אל המצודה׃
2 Samuel 5:18 ופלשׁתים באו וינטשׁו בעמק רפאים׃
2 Samuel 5:19 וישׁאל דוד ביהוה לאמר האעלה אל פלשׁתים התתנם בידי ויאמר יהוה אל דוד עלה כי נתן אתן את הפלשׁתים בידך׃
2 Samuel 5:20 ויבא דוד בבעל פרצים ויכם שׁם דוד ויאמר פרץ יהוה את איבי לפני כפרץ מים על כן קרא שׁם המקום ההוא בעל פרצים׃
2 Samuel 5:21 ויעזבו שׁם את עצביהם וישׂאם דוד ואנשׁיו׃
2 Samuel 5:22 ויספו עוד פלשׁתים לעלות וינטשׁו בעמק רפאים׃
2 Samuel 5:23 וישׁאל דוד ביהוה ויאמר לא תעלה הסב אל אחריהם ובאת להם ממול בכאים׃
2 Samuel 5:24 ויהי בשׁמעך את קול צעדה בראשׁי הבכאים אז תחרץ כי אז יצא יהוה לפניך להכות במחנה פלשׁתים׃
2 Samuel 5:25 ויעשׂ דוד כן כאשׁר צוהו יהוה ויך את פלשׁתים מגבע עד באך גזר׃
2 Samuel 6:1 ויסף עוד דוד את כל בחור בישׂראל שׁלשׁים אלף׃
2 Samuel 6:2 ויקם וילך דוד וכל העם אשׁר אתו מבעלי יהודה להעלות משׁם את ארון האלהים אשׁר נקרא שׁם שׁם יהוה צבאות ישׁב הכרבים עליו׃
2 Samuel 6:3 וירכבו את ארון האלהים אל עגלה חדשׁה וישׂאהו מבית אבינדב אשׁר בגבעה ועזא ואחיו בני אבינדב נהגים את העגלה חדשׁה׃
2 Samuel 6:4 וישׂאהו מבית אבינדב אשׁר בגבעה עם ארון האלהים ואחיו הלך לפני הארון׃
2 Samuel 6:5 ודוד וכל בית ישׂראל משׂחקים לפני יהוה בכל עצי ברושׁים ובכנרות ובנבלים ובתפים ובמנענעים ובצלצלים׃
2 Samuel 6:6 ויבאו עד גרן נכון וישׁלח עזא אל ארון האלהים ויאחז בו כי שׁמטו הבקר׃
2 Samuel 6:7 ויחר אף יהוה בעזה ויכהו שׁם האלהים על השׁל וימת שׁם עם ארון האלהים׃
2 Samuel 6:8 ויחר לדוד על אשׁר פרץ יהוה פרץ בעזה ויקרא למקום ההוא פרץ עזה עד היום הזה׃
2 Samuel 6:9 וירא דוד את יהוה ביום ההוא ויאמר איך יבוא אלי ארון יהוה׃
2 Samuel 6:10 ולא אבה דוד להסיר אליו את ארון יהוה על עיר דוד ויטהו דוד בית עבד אדום הגתי׃
2 Samuel 6:11 וישׁב ארון יהוה בית עבד אדם הגתי שׁלשׁה חדשׁים ויברך יהוה את עבד אדם ואת כל ביתו׃
2 Samuel 6:12 ויגד למלך דוד לאמר ברך יהוה את בית עבד אדם ואת כל אשׁר לו בעבור ארון האלהים וילך דוד ויעל את ארון האלהים מבית עבד אדם עיר דוד בשׂמחה׃
2 Samuel 6:13 ויהי כי צעדו נשׂאי ארון יהוה שׁשׁה צעדים ויזבח שׁור ומריא׃
2 Samuel 6:14 ודוד מכרכר בכל עז לפני יהוה ודוד חגור אפוד בד׃
2 Samuel 6:15 ודוד וכל בית ישׂראל מעלים את ארון יהוה בתרועה ובקול שׁופר׃
2 Samuel 6:16 והיה ארון יהוה בא עיר דוד ומיכל בת שׁאול נשׁקפה בעד החלון ותרא את המלך דוד מפזז ומכרכר לפני יהוה ותבז לו בלבה׃
2 Samuel 6:17 ויבאו את ארון יהוה ויצגו אתו במקומו בתוך האהל אשׁר נטה לו דוד ויעל דוד עלות לפני יהוה ושׁלמים׃
2 Samuel 6:18 ויכל דוד מהעלות העולה והשׁלמים ויברך את העם בשׁם יהוה צבאות׃
2 Samuel 6:19 ויחלק לכל העם לכל המון ישׂראל למאישׁ ועד אשׁה לאישׁ חלת לחם אחת ואשׁפר אחד ואשׁישׁה אחת וילך כל העם אישׁ לביתו׃
2 Samuel 6:20 וישׁב דוד לברך את ביתו ותצא מיכל בת שׁאול לקראת דוד ותאמר מה נכבד היום מלך ישׂראל אשׁר נגלה היום לעיני אמהות עבדיו כהגלות נגלות אחד הרקים׃
2 Samuel 6:21 ויאמר דוד אל מיכל לפני יהוה אשׁר בחר בי מאביך ומכל ביתו לצות אתי נגיד על עם יהוה על ישׂראל ושׂחקתי לפני יהוה׃
2 Samuel 6:22 ונקלתי עוד מזאת והייתי שׁפל בעיני ועם האמהות אשׁר אמרת עמם אכבדה׃
2 Samuel 6:23 ולמיכל בת שׁאול לא היה לה ילד עד יום מותה׃
2 Samuel 7:1 ויהי כי ישׁב המלך בביתו ויהוה הניח לו מסביב מכל איביו׃
2 Samuel 7:2 ויאמר המלך אל נתן הנביא ראה נא אנכי יושׁב בבית ארזים וארון האלהים ישׁב בתוך היריעה׃
2 Samuel 7:3 ויאמר נתן אל המלך כל אשׁר בלבבך לך עשׂה כי יהוה עמך׃
2 Samuel 7:4 ויהי בלילה ההוא ויהי דבר יהוה אל נתן לאמר׃
2 Samuel 7:5 לך ואמרת אל עבדי אל דוד כה אמר יהוה האתה תבנה לי בית לשׁבתי׃
2 Samuel 7:6 כי לא ישׁבתי בבית למיום העלתי את בני ישׂראל ממצרים ועד היום הזה ואהיה מתהלך באהל ובמשׁכן׃
2 Samuel 7:7 בכל אשׁר התהלכתי בכל בני ישׂראל הדבר דברתי את אחד שׁבטי ישׂראל אשׁר צויתי לרעות את עמי את ישׂראל לאמר למה לא בניתם לי בית ארזים׃
2 Samuel 7:8 ועתה כה תאמר לעבדי לדוד כה אמר יהוה צבאות אני לקחתיך מן הנוה מאחר הצאן להיות נגיד על עמי על ישׂראל׃
2 Samuel 7:9 ואהיה עמך בכל אשׁר הלכת ואכרתה את כל איביך מפניך ועשׂתי לך שׁם גדול כשׁם הגדלים אשׁר בארץ׃
2 Samuel 7:10 ושׂמתי מקום לעמי לישׂראל ונטעתיו ושׁכן תחתיו ולא ירגז עוד ולא יסיפו בני עולה לענותו כאשׁר בראשׁונה׃
2 Samuel 7:11 ולמן היום אשׁר צויתי שׁפטים על עמי ישׂראל והניחתי לך מכל איביך והגיד לך יהוה כי בית יעשׂה לך יהוה׃
2 Samuel 7:12 כי ימלאו ימיך ושׁכבת את אבתיך והקימתי את זרעך אחריך אשׁר יצא ממעיך והכינתי את ממלכתו׃
2 Samuel 7:13 הוא יבנה בית לשׁמי וכננתי את כסא ממלכתו עד עולם׃
2 Samuel 7:14 אני אהיה לו לאב והוא יהיה לי לבן אשׁר בהעותו והכחתיו בשׁבט אנשׁים ובנגעי בני אדם׃
2 Samuel 7:15 וחסדי לא יסור ממנו כאשׁר הסרתי מעם שׁאול אשׁר הסרתי מלפניך׃
2 Samuel 7:16 ונאמן ביתך וממלכתך עד עולם לפניך כסאך יהיה נכון עד עולם׃
2 Samuel 7:17 ככל הדברים האלה וככל החזיון הזה כן דבר נתן אל דוד׃
2 Samuel 7:18 ויבא המלך דוד וישׁב לפני יהוה ויאמר מי אנכי אדני יהוה ומי ביתי כי הביאתני עד הלם׃
2 Samuel 7:19 ותקטן עוד זאת בעיניך אדני יהוה ותדבר גם אל בית עבדך למרחוק וזאת תורת האדם אדני יהוה׃
2 Samuel 7:20 ומה יוסיף דוד עוד לדבר אליך ואתה ידעת את עבדך אדני יהוה׃
2 Samuel 7:21 בעבור דברך וכלבך עשׂית את כל הגדולה הזאת להודיע את עבדך׃
2 Samuel 7:22 על כן גדלת אדני יהוה כי אין כמוך ואין אלהים זולתך בכל אשׁר שׁמענו באזנינו׃
2 Samuel 7:23 ומי כעמך כישׂראל גוי אחד בארץ אשׁר הלכו אלהים לפדות לו לעם ולשׂום לו שׁם ולעשׂות לכם הגדולה ונראות לארצך מפני עמך אשׁר פדית לך ממצרים גוים ואלהיו׃
2 Samuel 7:24 ותכונן לך את עמך ישׂראל לך לעם עד עולם ואתה יהוה היית להם לאלהים׃
2 Samuel 7:25 ועתה יהוה אלהים הדבר אשׁר דברת על עבדך ועל ביתו הקם עד עולם ועשׂה כאשׁר דברת׃
2 Samuel 7:26 ויגדל שׁמך עד עולם לאמר יהוה צבאות אלהים על ישׂראל ובית עבדך דוד יהיה נכון לפניך׃
2 Samuel 7:27 כי אתה יהוה צבאות אלהי ישׂראל גליתה את אזן עבדך לאמר בית אבנה לך על כן מצא עבדך את לבו להתפלל אליך את התפלה הזאת׃
2 Samuel 7:28 ועתה אדני יהוה אתה הוא האלהים ודבריך יהיו אמת ותדבר אל עבדך את הטובה הזאת׃
2 Samuel 7:29 ועתה הואל וברך את בית עבדך להיות לעולם לפניך כי אתה אדני יהוה דברת ומברכתך יברך בית עבדך לעולם׃
2 Samuel 8:1 ויהי אחרי כן ויך דוד את פלשׁתים ויכניעם ויקח דוד את מתג האמה מיד פלשׁתים׃
2 Samuel 8:2 ויך את מואב וימדדם בחבל השׁכב אותם ארצה וימדד שׁני חבלים להמית ומלא החבל להחיות ותהי מואב לדוד לעבדים נשׂאי מנחה׃
2 Samuel 8:3 ויך דוד את הדדעזר בן רחב מלך צובה בלכתו להשׁיב ידו בנהר-׃
2 Samuel 8:4 וילכד דוד ממנו אלף ושׁבע מאות פרשׁים ועשׂרים אלף אישׁ רגלי ויעקר דוד את כל הרכב ויותר ממנו מאה רכב׃
2 Samuel 8:5 ותבא ארם דמשׂק לעזר להדדעזר מלך צובה ויך דוד בארם עשׂרים ושׁנים אלף אישׁ׃
2 Samuel 8:6 וישׂם דוד נצבים בארם דמשׂק ותהי ארם לדוד לעבדים נושׂאי מנחה וישׁע יהוה את דוד בכל אשׁר הלך׃
2 Samuel 8:7 ויקח דוד את שׁלטי הזהב אשׁר היו אל עבדי הדדעזר ויביאם ירושׁלם׃
2 Samuel 8:8 ומבטח ומברתי ערי הדדעזר לקח המלך דוד נחשׁת הרבה מאד׃
2 Samuel 8:9 וישׁמע תעי מלך חמת כי הכה דוד את כל חיל הדדעזר׃
2 Samuel 8:10 וישׁלח תעי את יורם בנו אל המלך דוד לשׁאל לו לשׁלום ולברכו על אשׁר נלחם בהדדעזר ויכהו כי אישׁ מלחמות תעי היה הדדעזר ובידו היו כלי כסף וכלי זהב וכלי נחשׁת׃
2 Samuel 8:11 גם אתם הקדישׁ המלך דוד ליהוה עם הכסף והזהב אשׁר הקדישׁ מכל הגוים אשׁר כבשׁ׃
2 Samuel 8:12 מארם וממואב ומבני עמון ומפלשׁתים ומעמלק ומשׁלל הדדעזר בן רחב מלך צובה׃
2 Samuel 8:13 ויעשׂ דוד שׁם בשׁבו מהכותו את ארם בגיא מלח שׁמונה עשׂר אלף׃
2 Samuel 8:14 וישׂם באדום נצבים בכל אדום שׂם נצבים ויהי כל אדום עבדים לדוד ויושׁע יהוה את דוד בכל אשׁר הלך׃
2 Samuel 8:15 וימלך דוד על כל ישׂראל ויהי דוד עשׂה משׁפט וצדקה לכל עמו׃
2 Samuel 8:16 ויואב בן צרויה על הצבא ויהושׁפט בן אחילוד מזכיר׃
2 Samuel 8:17 וצדוק בן אחיטוב ואחימלך בן אביתר כהנים ושׂריה סופר׃
2 Samuel 8:18 ובניהו בן יהוידע והכרתי והפלתי ובני דוד כהנים היו׃
2 Samuel 9:1 ויאמר דוד הכי ישׁ עוד אשׁר נותר לבית שׁאול ואעשׂה עמו חסד בעבור יהונתן׃
2 Samuel 9:2 ולבית שׁאול עבד ושׁמו ציבא ויקראו לו אל דוד ויאמר המלך אליו האתה ציבא ויאמר עבדך׃
2 Samuel 9:3 ויאמר המלך האפס עוד אישׁ לבית שׁאול ואעשׂה עמו חסד אלהים ויאמר ציבא אל המלך עוד בן ליהונתן נכה רגלים׃
2 Samuel 9:4 ויאמר לו המלך איפה הוא ויאמר ציבא אל המלך הנה הוא בית מכיר בן עמיאל בלו דבר׃
2 Samuel 9:5 וישׁלח המלך דוד ויקחהו מבית מכיר בן עמיאל מלו דבר׃
2 Samuel 9:6 ויבא מפיבשׁת בן יהונתן בן שׁאול אל דוד ויפל על פניו וישׁתחו ויאמר דוד מפיבשׁת ויאמר הנה עבדך׃
2 Samuel 9:7 ויאמר לו דוד אל תירא כי עשׂה אעשׂה עמך חסד בעבור יהונתן אביך והשׁבתי לך את כל שׂדה שׁאול אביך ואתה תאכל לחם על שׁלחני תמיד׃
2 Samuel 9:8 וישׁתחו ויאמר מה עבדך כי פנית אל הכלב המת אשׁר כמוני׃
2 Samuel 9:9 ויקרא המלך אל ציבא נער שׁאול ויאמר אליו כל אשׁר היה לשׁאול ולכל ביתו נתתי לבן אדניך׃
2 Samuel 9:10 ועבדת לו את האדמה אתה ובניך ועבדיך והבאת והיה לבן אדניך לחם ואכלו ומפיבשׁת בן אדניך יאכל תמיד לחם על שׁלחני ולציבא חמשׁה עשׂר בנים ועשׂרים עבדים׃
2 Samuel 9:11 ויאמר ציבא אל המלך ככל אשׁר יצוה אדני המלך את עבדו כן יעשׂה עבדך ומפיבשׁת אכל על שׁלחני כאחד מבני המלך׃
2 Samuel 9:12 ולמפיבשׁת בן קטן ושׁמו מיכא וכל מושׁב בית ציבא עבדים למפיבשׁת׃
2 Samuel 9:13 ומפיבשׁת ישׁב בירושׁלם כי על שׁלחן המלך תמיד הוא אכל והוא פסח שׁתי רגליו׃
2 Samuel 10:1 ויהי אחרי כן וימת מלך בני עמון וימלך חנון בנו תחתיו׃
2 Samuel 10:2 ויאמר דוד אעשׂה חסד עם חנון בן נחשׁ כאשׁר עשׂה אביו עמדי חסד וישׁלח דוד לנחמו ביד עבדיו אל אביו ויבאו עבדי דוד ארץ בני עמון׃
2 Samuel 10:3 ויאמרו שׂרי בני עמון אל חנון אדניהם המכבד דוד את אביך בעיניך כי שׁלח לך מנחמים הלוא בעבור חקור את העיר ולרגלה ולהפכה שׁלח דוד את עבדיו אליך׃
2 Samuel 10:4 ויקח חנון את עבדי דוד ויגלח את חצי זקנם ויכרת את מדויהם בחצי עד שׁתותיהם וישׁלחם׃
2 Samuel 10:5 ויגדו לדוד וישׁלח לקראתם כי היו האנשׁים נכלמים מאד ויאמר המלך שׁבו בירחו עד יצמח זקנכם ושׁבתם׃
2 Samuel 10:6 ויראו בני עמון כי נבאשׁו בדוד וישׁלחו בני עמון וישׂכרו את ארם בית רחוב ואת ארם צובא עשׂרים אלף רגלי ואת מלך מעכה אלף אישׁ ואישׁ טוב שׁנים עשׂר אלף אישׁ׃
2 Samuel 10:7 וישׁמע דוד וישׁלח את יואב ואת כל הצבא הגברים׃
2 Samuel 10:8 ויצאו בני עמון ויערכו מלחמה פתח השׁער וארם צובא ורחוב ואישׁ טוב ומעכה לבדם בשׂדה׃
2 Samuel 10:9 וירא יואב כי היתה אליו פני המלחמה מפנים ומאחור ויבחר מכל בחורי בישׂראל ויערך לקראת ארם׃
2 Samuel 10:10 ואת יתר העם נתן ביד אבשׁי אחיו ויערך לקראת בני עמון׃
2 Samuel 10:11 ויאמר אם תחזק ארם ממני והיתה לי לישׁועה ואם בני עמון יחזקו ממך והלכתי להושׁיע׃
2 Samuel 10:12 חזק ונתחזק בעד עמנו ובעד ערי אלהינו ויהוה יעשׂה הטוב בעיניו׃
2 Samuel 10:13 ויגשׁ יואב והעם אשׁר עמו למלחמה בארם וינסו מפניו׃
2 Samuel 10:14 ובני עמון ראו כי נס ארם וינסו מפני אבישׁי ויבאו העיר וישׁב יואב מעל בני עמון ויבא ירושׁלם׃
2 Samuel 10:15 וירא ארם כי נגף לפני ישׂראל ויאספו יחד׃
2 Samuel 10:16 וישׁלח הדדעזר ויצא את ארם אשׁר מעבר הנהר ויבאו חילם ושׁובך שׂר צבא הדדעזר לפניהם׃
2 Samuel 10:17 ויגד לדוד ויאסף את כל ישׂראל ויעבר את הירדן ויבא חלאמה ויערכו ארם לקראת דוד וילחמו עמו׃
2 Samuel 10:18 וינס ארם מפני ישׂראל ויהרג דוד מארם שׁבע מאות רכב וארבעים אלף פרשׁים ואת שׁובך שׂר צבאו הכה וימת שׁם׃
2 Samuel 10:19 ויראו כל המלכים עבדי הדדעזר כי נגפו לפני ישׂראל וישׁלמו את ישׂראל ויעבדום ויראו ארם להושׁיע עוד את בני עמון׃
2 Samuel 11:1 ויהי לתשׁובת השׁנה לעת צאת המלאכים וישׁלח דוד את יואב ואת עבדיו עמו ואת כל ישׂראל וישׁחתו את בני עמון ויצרו על רבה ודוד יושׁב בירושׁלם׃
2 Samuel 11:2 ויהי לעת הערב ויקם דוד מעל משׁכבו ויתהלך על גג בית המלך וירא אשׁה רחצת מעל הגג והאשׁה טובת מראה מאד׃
2 Samuel 11:3 וישׁלח דוד וידרשׁ לאשׁה ויאמר הלוא זאת בת-שׁבע בת אליעם אשׁת אוריה החתי׃
2 Samuel 11:4 וישׁלח דוד מלאכים ויקחה ותבוא אליו וישׁכב עמה והיא מתקדשׁת מטמאתה ותשׁב אל ביתה׃
2 Samuel 11:5 ותהר האשׁה ותשׁלח ותגד לדוד ותאמר הרה אנכי׃
2 Samuel 11:6 וישׁלח דוד אל יואב שׁלח אלי את אוריה החתי וישׁלח יואב את אוריה אל דוד׃
2 Samuel 11:7 ויבא אוריה אליו וישׁאל דוד לשׁלום יואב ולשׁלום העם ולשׁלום המלחמה׃
2 Samuel 11:8 ויאמר דוד לאוריה רד לביתך ורחץ רגליך ויצא אוריה מבית המלך ותצא אחריו משׂאת המלך׃
2 Samuel 11:9 וישׁכב אוריה פתח בית המלך את כל עבדי אדניו ולא ירד אל ביתו׃
2 Samuel 11:10 ויגדו לדוד לאמר לא ירד אוריה אל ביתו ויאמר דוד אל אוריה הלוא מדרך אתה בא מדוע לא ירדת אל ביתך׃
2 Samuel 11:11 ויאמר אוריה אל דוד הארון וישׂראל ויהודה ישׁבים בסכות ואדני יואב ועבדי אדני על פני השׂדה חנים ואני אבוא אל ביתי לאכל ולשׁתות ולשׁכב עם אשׁתי חיך וחי נפשׁך אם אעשׂה את הדבר הזה׃
2 Samuel 11:12 ויאמר דוד אל אוריה שׁב בזה גם היום ומחר אשׁלחך וישׁב אוריה בירושׁלם ביום ההוא וממחרת׃
2 Samuel 11:13 ויקרא לו דוד ויאכל לפניו וישׁת וישׁכרהו ויצא בערב לשׁכב במשׁכבו עם עבדי אדניו ואל ביתו לא ירד׃
2 Samuel 11:14 ויהי בבקר ויכתב דוד ספר אל יואב וישׁלח ביד אוריה׃
2 Samuel 11:15 ויכתב בספר לאמר הבו את אוריה אל מול פני המלחמה החזקה ושׁבתם מאחריו ונכה ומת׃
2 Samuel 11:16 ויהי בשׁמור יואב אל העיר ויתן את אוריה אל המקום אשׁר ידע כי אנשׁי חיל שׁם׃
2 Samuel 11:17 ויצאו אנשׁי העיר וילחמו את יואב ויפל מן העם מעבדי דוד וימת גם אוריה החתי׃
2 Samuel 11:18 וישׁלח יואב ויגד לדוד את כל דברי המלחמה׃
2 Samuel 11:19 ויצו את המלאך לאמר ככלותך את כל דברי המלחמה לדבר אל המלך׃
2 Samuel 11:20 והיה אם תעלה חמת המלך ואמר לך מדוע נגשׁתם אל העיר להלחם הלוא ידעתם את אשׁר ירו מעל החומה׃
2 Samuel 11:21 מי הכה את אבימלך בן ירבשׁת הלוא אשׁה השׁליכה עליו פלח רכב מעל החומה וימת בתבץ למה נגשׁתם אל החומה ואמרת גם עבדך אוריה החתי מת׃
2 Samuel 11:22 וילך המלאך ויבא ויגד לדוד את כל אשׁר שׁלחו יואב׃
2 Samuel 11:23 ויאמר המלאך אל דוד כי גברו עלינו האנשׁים ויצאו אלינו השׂדה ונהיה עליהם עד פתח השׁער׃
2 Samuel 11:24 ויראו המוראים אל עבדך מעל החומה וימותו מעבדי המלך וגם עבדך אוריה החתי מת׃
2 Samuel 11:25 ויאמר דוד אל המלאך כה תאמר אל יואב אל ירע בעיניך את הדבר הזה כי כזה וכזה תאכל החרב החזק מלחמתך אל העיר והרסה וחזקהו׃
2 Samuel 11:26 ותשׁמע אשׁת אוריה כי מת אוריה אישׁה ותספד על בעלה׃
2 Samuel 11:27 ויעבר האבל וישׁלח דוד ויאספה אל ביתו ותהי לו לאשׁה ותלד לו בן וירע הדבר אשׁר עשׂה דוד בעיני יהוה׃
2 Samuel 12:1 וישׁלח יהוה את נתן אל דוד ויבא אליו ויאמר לו שׁני אנשׁים היו בעיר אחת אחד עשׁיר ואחד ראשׁ׃
2 Samuel 12:2 לעשׁיר היה צאן ובקר הרבה מאד׃
2 Samuel 12:3 ולרשׁ אין כל כי אם כבשׂה אחת קטנה אשׁר קנה ויחיה ותגדל עמו ועם בניו יחדו מפתו תאכל ומכסו תשׁתה ובחיקו תשׁכב ותהי לו כבת׃
2 Samuel 12:4 ויבא הלך לאישׁ העשׁיר ויחמל לקחת מצאנו ומבקרו לעשׂות לארח הבא לו ויקח את כבשׂת האישׁ הראשׁ ויעשׂה לאישׁ הבא אליו׃
2 Samuel 12:5 ויחר אף דוד באישׁ מאד ויאמר אל נתן חי יהוה כי בן מות האישׁ העשׂה זאת׃
2 Samuel 12:6 ואת הכבשׂה ישׁלם ארבעתים עקב אשׁר עשׂה את הדבר הזה ועל אשׁר לא חמל׃
2 Samuel 12:7 ויאמר נתן אל דוד אתה האישׁ כה אמר יהוה אלהי ישׂראל אנכי משׁחתיך למלך על ישׂראל ואנכי הצלתיך מיד שׁאול׃
2 Samuel 12:8 ואתנה לך את בית אדניך ואת נשׁי אדניך בחיקך ואתנה לך את בית ישׂראל ויהודה ואם מעט ואספה לך כהנה וכהנה׃
2 Samuel 12:9 מדוע בזית את דבר יהוה לעשׂות הרע בעינו את אוריה החתי הכית בחרב ואת אשׁתו לקחת לך לאשׁה ואתו הרגת בחרב בני עמון׃
2 Samuel 12:10 ועתה לא תסור חרב מביתך עד עולם עקב כי בזתני ותקח את אשׁת אוריה החתי להיות לך לאשׁה׃
2 Samuel 12:11 כה אמר יהוה הנני מקים עליך רעה מביתך ולקחתי את נשׁיך לעיניך ונתתי לרעיך ושׁכב עם נשׁיך לעיני השׁמשׁ הזאת׃
2 Samuel 12:12 כי אתה עשׂית בסתר ואני אעשׂה את הדבר הזה נגד כל ישׂראל ונגד השׁמשׁ׃
2 Samuel 12:13 ויאמר דוד אל נתן חטאתי ליהוה ויאמר נתן אל דוד גם יהוה העביר חטאתך לא תמות׃
2 Samuel 12:14 אפס כי נאץ נאצת את איבי יהוה בדבר הזה גם הבן הילוד לך מות ימות׃
2 Samuel 12:15 וילך נתן אל ביתו ויגף יהוה את הילד אשׁר ילדה אשׁת אוריה לדוד ויאנשׁ׃
2 Samuel 12:16 ויבקשׁ דוד את האלהים בעד הנער ויצם דוד צום ובא ולן ושׁכב ארצה׃
2 Samuel 12:17 ויקמו זקני ביתו עליו להקימו מן הארץ ולא אבה ולא ברא אתם לחם׃
2 Samuel 12:18 ויהי ביום השׁביעי וימת הילד ויראו עבדי דוד להגיד לו כי מת הילד כי אמרו הנה בהיות הילד חי דברנו אליו ולא שׁמע בקולנו ואיך נאמר אליו מת הילד ועשׂה רעה׃
2 Samuel 12:19 וירא דוד כי עבדיו מתלחשׁים ויבן דוד כי מת הילד ויאמר דוד אל עבדיו המת הילד ויאמרו מת׃
2 Samuel 12:20 ויקם דוד מהארץ וירחץ ויסך ויחלף שׂמלתו ויבא בית יהוה וישׁתחו ויבא אל ביתו וישׁאל וישׂימו לו לחם ויאכל׃
2 Samuel 12:21 ויאמרו עבדיו אליו מה הדבר הזה אשׁר עשׂיתה בעבור הילד חי צמת ותבך וכאשׁר מת הילד קמת ותאכל לחם׃
2 Samuel 12:22 ויאמר בעוד הילד חי צמתי ואבכה כי אמרתי מי יודע יחנני יהוה וחי הילד׃
2 Samuel 12:23 ועתה מת למה זה אני צם האוכל להשׁיבו עוד אני הלך אליו והוא לא ישׁוב אלי׃
2 Samuel 12:24 וינחם דוד את בת-שׁבע אשׁתו ויבא אליה וישׁכב עמה ותלד בן ויקרא את שׁמו שׁלמה ויהוה אהבו׃
2 Samuel 12:25 וישׁלח ביד נתן הנביא ויקרא את שׁמו ידידיה בעבור יהוה׃
2 Samuel 12:26 וילחם יואב ברבת בני עמון וילכד את עיר המלוכה׃
2 Samuel 12:27 וישׁלח יואב מלאכים אל דוד ויאמר נלחמתי ברבה גם לכדתי את עיר המים׃
2 Samuel 12:28 ועתה אסף את יתר העם וחנה על העיר ולכדה פן אלכד אני את העיר ונקרא שׁמי עליה׃
2 Samuel 12:29 ויאסף דוד את כל העם וילך רבתה וילחם בה וילכדה׃
2 Samuel 12:30 ויקח את עטרת מלכם מעל ראשׁו ומשׁקלה ככר זהב ואבן יקרה ותהי על ראשׁ דוד ושׁלל העיר הוציא הרבה מאד׃
2 Samuel 12:31 ואת העם אשׁר בה הוציא וישׂם במגרה ובחרצי הברזל ובמגזרת הברזל והעביר אותם במלכן וכן יעשׂה לכל ערי בני עמון וישׁב דוד וכל העם ירושׁלם׃
2 Samuel 13:1 ויהי אחרי כן ולאבשׁלום בן דוד אחות יפה ושׁמה תמר ויאהבה אמנון בן דוד׃
2 Samuel 13:2 ויצר לאמנון להתחלות בעבור תמר אחתו כי בתולה היא ויפלא בעיני אמנון לעשׂות לה מאומה׃
2 Samuel 13:3 ולאמנון רע ושׁמו יונדב בן שׁמעה אחי דוד ויונדב אישׁ חכם מאד׃
2 Samuel 13:4 ויאמר לו מדוע אתה ככה דל בן המלך בבקר בבקר הלוא תגיד לי ויאמר לו אמנון את תמר אחות אבשׁלם אחי אני אהב׃
2 Samuel 13:5 ויאמר לו יהונדב שׁכב על משׁכבך והתחל ובא אביך לראותך ואמרת אליו תבא נא תמר אחותי ותברני לחם ועשׂתה לעיני את הבריה למען אשׁר אראה ואכלתי מידה׃
2 Samuel 13:6 וישׁכב אמנון ויתחל ויבא המלך לראתו ויאמר אמנון אל המלך תבוא נא תמר אחתי ותלבב לעיני שׁתי לבבות ואברה מידה׃
2 Samuel 13:7 וישׁלח דוד אל תמר הביתה לאמר לכי נא בית אמנון אחיך ועשׂי לו הבריה׃
2 Samuel 13:8 ותלך תמר בית אמנון אחיה והוא שׁכב ותקח את הבצק ותלושׁ ותלבב לעיניו ותבשׁל את הלבבות׃
2 Samuel 13:9 ותקח את המשׂרת ותצק לפניו וימאן לאכול ויאמר אמנון הוציאו כל אישׁ מעלי ויצאו כל אישׁ מעליו׃
2 Samuel 13:10 ויאמר אמנון אל תמר הביאי הבריה החדר ואברה מידך ותקח תמר את הלבבות אשׁר עשׂתה ותבא לאמנון אחיה החדרה׃
2 Samuel 13:11 ותגשׁ אליו לאכל ויחזק בה ויאמר לה בואי שׁכבי עמי אחותי׃
2 Samuel 13:12 ותאמר לו אל אחי אל תענני כי לא יעשׂה כן בישׂראל אל תעשׂה את הנבלה הזאת׃
2 Samuel 13:13 ואני אנה אוליך את חרפתי ואתה תהיה כאחד הנבלים בישׂראל ועתה דבר נא אל המלך כי לא ימנעני ממך׃
2 Samuel 13:14 ולא אבה לשׁמע בקולה ויחזק ממנה ויענה וישׁכב אתה׃
2 Samuel 13:15 וישׂנאה אמנון שׂנאה גדולה מאד כי גדולה השׂנאה אשׁר שׂנאה מאהבה אשׁר אהבה ויאמר לה אמנון קומי לכי׃
2 Samuel 13:16 ותאמר לו אל אודת הרעה הגדולה הזאת מאחרת אשׁר עשׂית עמי לשׁלחני ולא אבה לשׁמע׃
2 Samuel 13:17 ויקרא את נערו משׁרתו ויאמר שׁלחו נא את זאת מעלי החוצה ונעל הדלת אחריה׃
2 Samuel 13:18 ועליה כתנת פסים כי כן תלבשׁן בנות המלך הבתולת מעילים ויצא אותה משׁרתו החוץ ונעל הדלת אחריה׃
2 Samuel 13:19 ותקח תמר אפר על ראשׁה וכתנת הפסים אשׁר עליה קרעה ותשׂם ידה על ראשׁה ותלך הלוך וזעקה׃
2 Samuel 13:20 ויאמר אליה אבשׁלום אחיה האמינון אחיך היה עמך ועתה אחותי החרישׁי אחיך הוא אל תשׁיתי את לבך לדבר הזה ותשׁב תמר ושׁממה בית אבשׁלום אחיה׃
2 Samuel 13:21 והמלך דוד שׁמע את כל הדברים האלה ויחר לו מאד׃
2 Samuel 13:22 ולא דבר אבשׁלום עם אמנון למרע ועד טוב כי שׂנא אבשׁלום את אמנון על דבר אשׁר ענה את תמר אחתו׃
2 Samuel 13:23 ויהי לשׁנתים ימים ויהיו גזזים לאבשׁלום בבעל חצור אשׁר עם אפרים ויקרא אבשׁלום לכל בני המלך׃
2 Samuel 13:24 ויבא אבשׁלום אל המלך ויאמר הנה נא גזזים לעבדך ילך נא המלך ועבדיו עם עבדך׃
2 Samuel 13:25 ויאמר המלך אל אבשׁלום אל בני אל נא נלך כלנו ולא נכבד עליך ויפרץ בו ולא אבה ללכת ויברכהו׃
2 Samuel 13:26 ויאמר אבשׁלום ולא ילך נא אתנו אמנון אחי ויאמר לו המלך למה ילך עמך׃
2 Samuel 13:27 ויפרץ בו אבשׁלום וישׁלח אתו את אמנון ואת כל בני המלך׃
2 Samuel 13:28 ויצו אבשׁלום את נעריו לאמר ראו נא כטוב לב אמנון ביין ואמרתי אליכם הכו את אמנון והמתם אתו אל תיראו הלוא כי אנכי צויתי אתכם חזקו והיו לבני חיל׃
2 Samuel 13:29 ויעשׂו נערי אבשׁלום לאמנון כאשׁר צוה אבשׁלום ויקמו כל בני המלך וירכבו אישׁ על פרדו וינסו׃
2 Samuel 13:30 ויהי המה בדרך והשׁמעה באה אל דוד לאמר הכה אבשׁלום את כל בני המלך ולא נותר מהם אחד׃
2 Samuel 13:31 ויקם המלך ויקרע את בגדיו וישׁכב ארצה וכל עבדיו נצבים קרעי בגדים׃
2 Samuel 13:32 ויען יונדב בן שׁמעה אחי דוד ויאמר אל יאמר אדני את כל הנערים בני המלך המיתו כי אמנון לבדו מת כי על פי אבשׁלום היתה שׂומה מיום ענתו את תמר אחתו׃
2 Samuel 13:33 ועתה אל ישׂם אדני המלך אל לבו דבר לאמר כל בני המלך מתו כי אם אמנון לבדו מת׃
2 Samuel 13:34 ויברח אבשׁלום וישׂא הנער הצפה את עינו וירא והנה עם רב הלכים מדרך אחריו מצד ההר׃
2 Samuel 13:35 ויאמר יונדב אל המלך הנה בני המלך באו כדבר עבדך כן היה׃
2 Samuel 13:36 ויהי ככלתו לדבר והנה בני המלך באו וישׂאו קולם ויבכו וגם המלך וכל עבדיו בכו בכי גדול מאד׃
2 Samuel 13:37 ואבשׁלום ברח וילך אל תלמי בן עמיחור מלך גשׁור ויתאבל על בנו כל הימים׃
2 Samuel 13:38 ואבשׁלום ברח וילך גשׁור ויהי שׁם שׁלשׁ שׁנים׃
2 Samuel 13:39 ותכל דוד המלך לצאת אל אבשׁלום כי נחם על אמנון כי מת׃
2 Samuel 14:1 וידע יואב בן צריה כי לב המלך על אבשׁלום׃
2 Samuel 14:2 וישׁלח יואב תקועה ויקח משׁם אשׁה חכמה ויאמר אליה התאבלי נא ולבשׁי נא בגדי אבל ואל תסוכי שׁמן והיית כאשׁה זה ימים רבים מתאבלת על מת׃
2 Samuel 14:3 ובאת אל המלך ודברת אליו כדבר הזה וישׂם יואב את הדברים בפיה׃
2 Samuel 14:4 ותאמר האשׁה התקעית אל המלך ותפל על אפיה ארצה ותשׁתחו ותאמר הושׁעה המלך׃
2 Samuel 14:5 ויאמר לה המלך מה לך ותאמר אבל אשׁה אלמנה אני וימת אישׁי׃
2 Samuel 14:6 ולשׁפחתך שׁני בנים וינצו שׁניהם בשׂדה ואין מציל ביניהם ויכו האחד את האחד וימת אתו׃
2 Samuel 14:7 והנה קמה כל המשׁפחה על שׁפחתך ויאמרו תני את מכה אחיו ונמתהו בנפשׁ אחיו אשׁר הרג ונשׁמידה גם את היורשׁ וכבו את גחלתי אשׁר נשׁארה לבלתי שׂום לאישׁי שׁם ושׁארית על פני האדמה׃
2 Samuel 14:8 ויאמר המלך אל האשׁה לכי לביתך ואני אצוה עליך׃
2 Samuel 14:9 ותאמר האשׁה התקועית אל המלך עלי אדני המלך העון ועל בית אבי והמלך וכסאו נקי׃
2 Samuel 14:10 ויאמר המלך המדבר אליך והבאתו אלי ולא יסיף עוד לגעת׃
2 Samuel 14:11 ותאמר יזכר נא המלך את יהוה אלהיך מהרבית גאל הדם לשׁחת ולא ישׁמידו את בני ויאמר חי יהוה אם יפל משׂערת בנך ארצה׃
2 Samuel 14:12 ותאמר האשׁה תדבר נא שׁפחתך אל אדני המלך דבר ויאמר דברי׃
2 Samuel 14:13 ותאמר האשׁה ולמה חשׁבתה כזאת על עם אלהים ומדבר המלך הדבר הזה כאשׁם לבלתי השׁיב המלך את נדחו׃
2 Samuel 14:14 כי מות נמות וכמים הנגרים ארצה אשׁר לא יאספו ולא ישׂא אלהים נפשׁ וחשׁב מחשׁבות לבלתי ידח ממנו נדח׃
2 Samuel 14:15 ועתה אשׁר באתי לדבר אל המלך אדני את הדבר הזה כי יראני העם ותאמר שׁפחתך אדברה נא אל המלך אולי יעשׂה המלך את דבר אמתו׃
2 Samuel 14:16 כי ישׁמע המלך להציל את אמתו מכף האישׁ להשׁמיד אתי ואת בני יחד מנחלת אלהים׃
2 Samuel 14:17 ותאמר שׁפחתך יהיה נא דבר אדני המלך למנוחה כי כמלאך האלהים כן אדני המלך לשׁמע הטוב והרע ויהוה אלהיך יהי עמך׃
2 Samuel 14:18 ויען המלך ויאמר אל האשׁה אל נא תכחדי ממני דבר אשׁר אנכי שׁאל אתך ותאמר האשׁה ידבר נא אדני המלך׃
2 Samuel 14:19 ויאמר המלך היד יואב אתך בכל זאת ותען האשׁה ותאמר חי נפשׁך אדני המלך אם אשׁ להמין ולהשׂמיל מכל אשׁר דבר אדני המלך כי עבדך יואב הוא צוני והוא שׂם בפי שׁפחתך את כל הדברים האלה׃
2 Samuel 14:20 לבעבור סבב את פני הדבר עשׂה עבדך יואב את הדבר הזה ואדני חכם כחכמת מלאך האלהים לדעת את כל אשׁר בארץ׃
2 Samuel 14:21 ויאמר המלך אל יואב הנה נא עשׂיתי את הדבר הזה ולך השׁב את הנער את אבשׁלום׃
2 Samuel 14:22 ויפל יואב אל פניו ארצה וישׁתחו ויברך את המלך ויאמר יואב היום ידע עבדך כי מצאתי חן בעיניך אדני המלך אשׁר עשׂה המלך את דבר עבדו׃
2 Samuel 14:23 ויקם יואב וילך גשׁורה ויבא את אבשׁלום ירושׁלם׃
2 Samuel 14:24 ויאמר המלך יסב אל ביתו ופני לא יראה ויסב אבשׁלום אל ביתו ופני המלך לא ראה׃
2 Samuel 14:25 וכאבשׁלום לא היה אישׁ יפה בכל ישׂראל להלל מאד מכף רגלו ועד קדקדו לא היה בו מום׃
2 Samuel 14:26 ובגלחו את ראשׁו והיה מקץ ימים לימים אשׁר יגלח כי כבד עליו וגלחו ושׁקל את שׂער ראשׁו מאתים שׁקלים באבן המלך׃
2 Samuel 14:27 ויולדו לאבשׁלום שׁלושׁה בנים ובת אחת ושׁמה תמר היא היתה אשׁה יפת מראה׃
2 Samuel 14:28 וישׁב אבשׁלום בירושׁלם שׁנתים ימים ופני המלך לא ראה׃
2 Samuel 14:29 וישׁלח אבשׁלום אל יואב לשׁלח אתו אל המלך ולא אבה לבוא אליו וישׁלח עוד שׁנית ולא אבה לבוא׃
2 Samuel 14:30 ויאמר אל עבדיו ראו חלקת יואב אל ידי ולו שׁם שׂערים לכו והוצתיה באשׁ ויצתו עבדי אבשׁלום את החלקה באשׁ׃
2 Samuel 14:31 ויקם יואב ויבא אל אבשׁלום הביתה ויאמר אליו למה הציתו עבדך את החלקה אשׁר לי באשׁ׃
2 Samuel 14:32 ויאמר אבשׁלום אל יואב הנה שׁלחתי אליך לאמר בא הנה ואשׁלחה אתך אל המלך לאמר למה באתי מגשׁור טוב לי עד אני שׁם ועתה אראה פני המלך ואם ישׁ בי עון והמתני׃
2 Samuel 14:33 ויבא יואב אל המלך ויגד לו ויקרא אל אבשׁלום ויבא אל המלך וישׁתחו לו על אפיו ארצה לפני המלך וישׁק המלך לאבשׁלום׃
2 Samuel 15:1 ויהי מאחרי כן ויעשׂ לו אבשׁלום מרכבה וססים וחמשׁים אישׁ רצים לפניו׃
2 Samuel 15:2 והשׁכים אבשׁלום ועמד על יד דרך השׁער ויהי כל האישׁ אשׁר יהיה לו ריב לבוא אל המלך למשׁפט ויקרא אבשׁלום אליו ויאמר אי מזה עיר אתה ויאמר מאחד שׁבטי ישׂראל עבדך׃
2 Samuel 15:3 ויאמר אליו אבשׁלום ראה דברך טובים ונכחים ושׁמע אין לך מאת המלך׃
2 Samuel 15:4 ויאמר אבשׁלום מי ישׂמני שׁפט בארץ ועלי יבוא כל אישׁ אשׁר יהיה לו ריב ומשׁפט והצדקתיו׃
2 Samuel 15:5 והיה בקרב אישׁ להשׁתחות לו ושׁלח את ידו והחזיק לו ונשׁק׃
2 Samuel 15:6 ויעשׂ אבשׁלום כדבר הזה לכל ישׂראל אשׁר יבאו למשׁפט אל המלך ויגנב אבשׁלום את לב אנשׁי ישׂראל׃
2 Samuel 15:7 ויהי מקץ ארבעים שׁנה ויאמר אבשׁלום אל המלך אלכה נא ואשׁלם את נדרי אשׁר נדרתי ליהוה בחברון׃
2 Samuel 15:8 כי נדר נדר עבדך בשׁבתי בגשׁור בארם לאמר אם ישׁיב ישׁיבני יהוה ירושׁלם ועבדתי את יהוה׃
2 Samuel 15:9 ויאמר לו המלך לך בשׁלום ויקם וילך חברונה׃
2 Samuel 15:10 וישׁלח אבשׁלום מרגלים בכל שׁבטי ישׂראל לאמר כשׁמעכם את קול השׁפר ואמרתם מלך אבשׁלום בחברון׃
2 Samuel 15:11 ואת אבשׁלום הלכו מאתים אישׁ מירושׁלם קראים והלכים לתמם ולא ידעו כל דבר׃
2 Samuel 15:12 וישׁלח אבשׁלום את אחיתפל הגילני יועץ דוד מעירו מגלה בזבחו את הזבחים ויהי הקשׁר אמץ והעם הולך ורב את אבשׁלום׃
2 Samuel 15:13 ויבא המגיד אל דוד לאמר היה לב אישׁ ישׂראל אחרי אבשׁלום׃
2 Samuel 15:14 ויאמר דוד לכל עבדיו אשׁר אתו בירושׁלם קומו ונברחה כי לא תהיה לנו פליטה מפני אבשׁלום מהרו ללכת פן ימהר והשׂגנו והדיח עלינו את הרעה והכה העיר לפי חרב׃
2 Samuel 15:15 ויאמרו עבדי המלך אל המלך ככל אשׁר יבחר אדני המלך הנה עבדיך׃
2 Samuel 15:16 ויצא המלך וכל ביתו ברגליו ויעזב המלך את עשׂר נשׁים פלגשׁים לשׁמר הבית׃
2 Samuel 15:17 ויצא המלך וכל העם ברגליו ויעמדו בית המרחק׃
2 Samuel 15:18 וכל עבדיו עברים על ידו וכל הכרתי וכל הפלתי וכל הגתים שׁשׁ מאות אישׁ אשׁר באו ברגלו מגת עברים על פני המלך׃
2 Samuel 15:19 ויאמר המלך אל אתי הגתי למה תלך גם אתה אתנו שׁוב ושׁב עם המלך כי נכרי אתה וגם גלה אתה למקומך׃
2 Samuel 15:20 תמול בואך והיום אנועך עמנו ללכת ואני הולך על אשׁר אני הולך שׁוב והשׁב את אחיך עמך חסד ואמת׃
2 Samuel 15:21 ויען אתי את המלך ויאמר חי יהוה וחי אדני המלך כי אם במקום אשׁר יהיה שׁם אדני המלך אם למות אם לחיים כי שׁם יהיה עבדך׃
2 Samuel 15:22 ויאמר דוד אל אתי לך ועבר ויעבר אתי הגתי וכל אנשׁיו וכל הטף אשׁר אתו׃
2 Samuel 15:23 וכל הארץ בוכים קול גדול וכל העם עברים והמלך עבר בנחל קדרון וכל העם עברים על פני דרך את המדבר׃
2 Samuel 15:24 והנה גם צדוק וכל הלוים אתו נשׂאים את ארון ברית האלהים ויצקו את ארון האלהים ויעל אביתר עד תם כל העם לעבור מן העיר׃
2 Samuel 15:25 ויאמר המלך לצדוק השׁב את ארון האלהים העיר אם אמצא חן בעיני יהוה והשׁבני והראני אתו ואת נוהו׃
2 Samuel 15:26 ואם כה יאמר לא חפצתי בך הנני יעשׂה לי כאשׁר טוב בעיניו׃
2 Samuel 15:27 ויאמר המלך אל צדוק הכהן הרואה אתה שׁבה העיר בשׁלום ואחימעץ בנך ויהונתן בן אביתר שׁני בניכם אתכם׃
2 Samuel 15:28 ראו אנכי מתמהמה בעברות המדבר עד בוא דבר מעמכם להגיד׃
2 Samuel 15:29 וישׁב צדוק ואביתר את ארון האלהים ירושׁלם וישׁבו שׁם׃
2 Samuel 15:30 ודוד עלה במעלה הזיתים עלה ובוכה וראשׁ לו חפוי והוא הלך יחף וכל העם אשׁר אתו חפו אישׁ ראשׁו ועלו עלה ובכה׃
2 Samuel 15:31 ודוד הגיד לאמר אחיתפל בקשׁרים עם אבשׁלום ויאמר דוד סכל נא את עצת אחיתפל יהוה׃
2 Samuel 15:32 ויהי דוד בא עד הראשׁ אשׁר ישׁתחוה שׁם לאלהים והנה לקראתו חושׁי הארכי קרוע כתנתו ואדמה על ראשׁו׃
2 Samuel 15:33 ויאמר לו דוד אם עברת אתי והית עלי למשׂא׃
2 Samuel 15:34 ואם העיר תשׁוב ואמרת לאבשׁלום עבדך אני המלך אהיה עבד אביך ואני מאז ועתה ואני עבדך והפרתה לי את עצת אחיתפל׃
2 Samuel 15:35 והלוא עמך שׁם צדוק ואביתר הכהנים והיה כל הדבר אשׁר תשׁמע מבית המלך תגיד לצדוק ולאביתר הכהנים׃
2 Samuel 15:36 הנה שׁם עמם שׁני בניהם אחימעץ לצדוק ויהונתן לאביתר ושׁלחתם בידם אלי כל דבר אשׁר תשׁמעו׃
2 Samuel 15:37 ויבא חושׁי רעה דוד העיר ואבשׁלם יבא ירושׁלם׃
2 Samuel 16:1 ודוד עבר מעט מהראשׁ והנה ציבא נער מפי בשׁת לקראתו וצמד חמרים חבשׁים ועליהם מאתים לחם ומאה צמוקים ומאה קיץ ונבל יין׃
2 Samuel 16:2 ויאמר המלך אל ציבא מה אלה לך ויאמר ציבא החמורים לבית המלך לרכב ולהלחם והקיץ לאכול הנערים והיין לשׁתות היעף במדבר׃
2 Samuel 16:3 ויאמר המלך ואיה בן אדניך ויאמר ציבא אל המלך הנה יושׁב בירושׁלם כי אמר היום ישׁיבו לי בית ישׂראל את ממלכות אבי׃
2 Samuel 16:4 ויאמר המלך לצבא הנה לך כל אשׁר למפי בשׁת ויאמר ציבא השׁתחויתי אמצא חן בעיניך אדני המלך׃
2 Samuel 16:5 ובא המלך דוד עד בחורים והנה משׁם אישׁ יוצא ממשׁפחת בית שׁאול ושׁמו שׁמעי בן גרא יצא יצוא ומקלל׃
2 Samuel 16:6 ויסקל באבנים את דוד ואת כל עבדי המלך דוד וכל העם וכל הגברים מימינו ומשׂמאלו׃
2 Samuel 16:7 וכה אמר שׁמעי בקללו צא צא אישׁ הדמים ואישׁ הבליעל׃
2 Samuel 16:8 השׁיב עליך יהוה כל דמי בית שׁאול אשׁר מלכת תחתו ויתן יהוה את המלוכה ביד אבשׁלום בנך והנך ברעתך כי אישׁ דמים אתה׃
2 Samuel 16:9 ויאמר אבישׁי בן צרויה אל המלך למה יקלל הכלב המת הזה את אדני המלך אעברה נא ואסירה את ראשׁו׃
2 Samuel 16:10 ויאמר המלך מה לי ולכם בני צריה כי יקלל וכי יהוה אמר לו קלל את דוד ומי יאמר מדוע עשׂיתה כן׃
2 Samuel 16:11 ויאמר דוד אל אבישׁי ואל כל עבדיו הנה בני אשׁר יצא ממעי מבקשׁ את נפשׁי ואף כי עתה בן הימיני הנחו לו ויקלל כי אמר לו יהוה׃
2 Samuel 16:12 אולי יראה יהוה בעוני והשׁיב יהוה לי טובה תחת קללתו היום הזה׃
2 Samuel 16:13 וילך דוד ואנשׁיו בדרך ושׁמעי הלך בצלע ההר לעמתו הלוך ויקלל ויסקל באבנים לעמתו ועפר בעפר׃
2 Samuel 16:14 ויבא המלך וכל העם אשׁר אתו עיפים וינפשׁ שׁם׃
2 Samuel 16:15 ואבשׁלום וכל העם אישׁ ישׂראל באו ירושׁלם ואחיתפל אתו׃
2 Samuel 16:16 ויהי כאשׁר בא חושׁי הארכי רעה דוד אל אבשׁלום ויאמר חושׁי אל אבשׁלום יחי המלך יחי המלך׃
2 Samuel 16:17 ויאמר אבשׁלום אל חושׁי זה חסדך את רעך למה לא הלכת את רעך׃
2 Samuel 16:18 ויאמר חושׁי אל אבשׁלם לא כי אשׁר בחר יהוה והעם הזה וכל אישׁ ישׂראל לא אהיה ואתו אשׁב׃
2 Samuel 16:19 והשׁנית למי אני אעבד הלוא לפני בנו כאשׁר עבדתי לפני אביך כן אהיה לפניך׃
2 Samuel 16:20 ויאמר אבשׁלום אל אחיתפל הבו לכם עצה מה נעשׂה׃
2 Samuel 16:21 ויאמר אחיתפל אל אבשׁלם בוא אל פלגשׁי אביך אשׁר הניח לשׁמור הבית ושׁמע כל ישׂראל כי נבאשׁת את אביך וחזקו ידי כל אשׁר אתך׃
2 Samuel 16:22 ויטו לאבשׁלום האהל על הגג ויבא אבשׁלום אל פלגשׁי אביו לעיני כל ישׂראל׃
2 Samuel 16:23 ועצת אחיתפל אשׁר יעץ בימים ההם כאשׁר ישׁאל בדבר האלהים כן כל עצת אחיתפל גם לדוד גם לאבשׁלם׃
2 Samuel 17:1 ויאמר אחיתפל אל אבשׁלם אבחרה נא שׁנים עשׂר אלף אישׁ ואקומה וארדפה אחרי דוד הלילה׃
2 Samuel 17:2 ואבוא עליו והוא יגע ורפה ידים והחרדתי אתו ונס כל העם אשׁר אתו והכיתי את המלך לבדו׃
2 Samuel 17:3 ואשׁיבה כל העם אליך כשׁוב הכל האישׁ אשׁר אתה מבקשׁ כל העם יהיה שׁלום׃
2 Samuel 17:4 ויישׁר הדבר בעיני אבשׁלם ובעיני כל זקני ישׂראל׃
2 Samuel 17:5 ויאמר אבשׁלום קרא נא גם לחושׁי הארכי ונשׁמעה מה בפיו גם הוא׃
2 Samuel 17:6 ויבא חושׁי אל אבשׁלום ויאמר אבשׁלום אליו לאמר כדבר הזה דבר אחיתפל הנעשׂה את דברו אם אין אתה דבר׃
2 Samuel 17:7 ויאמר חושׁי אל אבשׁלום לא טובה העצה אשׁר יעץ אחיתפל בפעם הזאת׃
2 Samuel 17:8 ויאמר חושׁי אתה ידעת את אביך ואת אנשׁיו כי גברים המה ומרי נפשׁ המה כדב שׁכול בשׂדה ואביך אישׁ מלחמה ולא ילין את העם׃
2 Samuel 17:9 הנה עתה הוא נחבא באחת הפחתים או באחד המקומת והיה כנפל בהם בתחלה ושׁמע השׁמע ואמר היתה מגפה בעם אשׁר אחרי אבשׁלם׃
2 Samuel 17:10 והוא גם בן חיל אשׁר לבו כלב האריה המס ימס כי ידע כל ישׂראל כי גבור אביך ובני חיל אשׁר אתו׃
2 Samuel 17:11 כי יעצתי האסף יאסף עליך כל ישׂראל מדן ועד באר שׁבע כחול אשׁר על הים לרב ופניך הלכים בקרב׃
2 Samuel 17:12 ובאנו אליו באחת המקומת אשׁר נמצא שׁם ונחנו עליו כאשׁר יפל הטל על האדמה ולא נותר בו ובכל האנשׁים אשׁר אתו גם אחד׃
2 Samuel 17:13 ואם אל עיר יאסף והשׂיאו כל ישׂראל אל העיר ההיא חבלים וסחבנו אתו עד הנחל עד אשׁר לא נמצא שׁם גם צרור׃
2 Samuel 17:14 ויאמר אבשׁלום וכל אישׁ ישׂראל טובה עצת חושׁי הארכי מעצת אחיתפל ויהוה צוה להפר את עצת אחיתפל הטובה לבעבור הביא יהוה אל אבשׁלום את הרעה׃
2 Samuel 17:15 ויאמר חושׁי אל צדוק ואל אביתר הכהנים כזאת וכזאת יעץ אחיתפל את אבשׁלם ואת זקני ישׂראל וכזאת וכזאת יעצתי אני׃
2 Samuel 17:16 ועתה שׁלחו מהרה והגידו לדוד לאמר אל תלן הלילה בערבות המדבר וגם עבור תעבור פן יבלע למלך ולכל העם אשׁר אתו׃
2 Samuel 17:17 ויהונתן ואחימעץ עמדים בעין רגל והלכה השׁפחה והגידה להם והם ילכו והגידו למלך דוד כי לא יוכלו להראות לבוא העירה׃
2 Samuel 17:18 וירא אתם נער ויגד לאבשׁלם וילכו שׁניהם מהרה ויבאו אל בית אישׁ בבחורים ולו באר בחצרו וירדו שׁם׃
2 Samuel 17:19 ותקח האשׁה ותפרשׂ את המסך על פני הבאר ותשׁטח עליו הרפות ולא נודע דבר׃
2 Samuel 17:20 ויבאו עבדי אבשׁלום אל האשׁה הביתה ויאמרו איה אחימעץ ויהונתן ותאמר להם האשׁה עברו מיכל המים ויבקשׁו ולא מצאו וישׁבו ירושׁלם׃
2 Samuel 17:21 ויהי אחרי לכתם ויעלו מהבאר וילכו ויגדו למלך דוד ויאמרו אל דוד קומו ועברו מהרה את המים כי ככה יעץ עליכם אחיתפל׃
2 Samuel 17:22 ויקם דוד וכל העם אשׁר אתו ויעברו את הירדן עד אור הבקר עד אחד לא נעדר אשׁר לא עבר את הירדן׃
2 Samuel 17:23 ואחיתפל ראה כי לא נעשׂתה עצתו ויחבשׁ את החמור ויקם וילך אל ביתו אל עירו ויצו אל ביתו ויחנק וימת ויקבר בקבר אביו׃
2 Samuel 17:24 ודוד בא מחנימה ואבשׁלם עבר את הירדן הוא וכל אישׁ ישׂראל עמו׃
2 Samuel 17:25 ואת עמשׂא שׂם אבשׁלם תחת יואב על הצבא ועמשׂא בן אישׁ ושׁמו יתרא הישׂראלי אשׁר בא אל אביגל בת נחשׁ אחות צרויה אם יואב׃
2 Samuel 17:26 ויחן ישׂראל ואבשׁלם ארץ הגלעד׃
2 Samuel 17:27 ויהי כבוא דוד מחנימה ושׁבי בן נחשׁ מרבת בני עמון ומכיר בן עמיאל מלא דבר וברזלי הגלעדי מרגלים׃
2 Samuel 17:28 משׁכב וספות וכלי יוצר וחטים ושׂערים וקמח וקלי ופול ועדשׁים וקלי׃
2 Samuel 17:29 ודבשׁ וחמאה וצאן ושׁפות בקר הגישׁו לדוד ולעם אשׁר אתו לאכול כי אמרו העם רעב ועיף וצמא במדבר׃
2 Samuel 18:1 ויפקד דוד את העם אשׁר אתו וישׂם עליהם שׂרי אלפים ושׂרי מאות׃
2 Samuel 18:2 וישׁלח דוד את העם השׁלשׁית ביד יואב והשׁלשׁית ביד אבישׁי בן צרויה אחי יואב והשׁלשׁת ביד אתי הגתי ויאמר המלך אל העם יצא אצא גם אני עמכם׃
2 Samuel 18:3 ויאמר העם לא תצא כי אם נס ננוס לא ישׂימו אלינו לב ואם ימתו חצינו לא ישׂימו אלינו לב כי עתה כמנו עשׂרה אלפים ועתה טוב כי תהיה לנו מעיר לעזיר׃
2 Samuel 18:4 ויאמר אליהם המלך אשׁר ייטב בעיניכם אעשׂה ויעמד המלך אל יד השׁער וכל העם יצאו למאות ולאלפים׃
2 Samuel 18:5 ויצו המלך את יואב ואת אבישׁי ואת אתי לאמר לאט לי לנער לאבשׁלום וכל העם שׁמעו בצות המלך את כל השׂרים על דבר אבשׁלום׃
2 Samuel 18:6 ויצא העם השׂדה לקראת ישׂראל ותהי המלחמה ביער אפרים׃
2 Samuel 18:7 וינגפו שׁם עם ישׂראל לפני עבדי דוד ותהי שׁם המגפה גדולה ביום ההוא עשׂרים אלף׃
2 Samuel 18:8 ותהי שׁם המלחמה נפצית על פני כל הארץ וירב היער לאכל בעם מאשׁר אכלה החרב ביום ההוא׃
2 Samuel 18:9 ויקרא אבשׁלום לפני עבדי דוד ואבשׁלום רכב על הפרד ויבא הפרד תחת שׂובך האלה הגדולה ויחזק ראשׁו באלה ויתן בין השׁמים ובין הארץ והפרד אשׁר תחתיו עבר׃
2 Samuel 18:10 וירא אישׁ אחד ויגד ליואב ויאמר הנה ראיתי את אבשׁלם תלוי באלה׃
2 Samuel 18:11 ויאמר יואב לאישׁ המגיד לו והנה ראית ומדוע לא הכיתו שׁם ארצה ועלי לתת לך עשׂרה כסף וחגרה אחת׃
2 Samuel 18:12 ויאמר האישׁ אל יואב ולא אנכי שׁקל על כפי אלף כסף לא אשׁלח ידי אל בן המלך כי באזנינו צוה המלך אתך ואת אבישׁי ואת אתי לאמר שׁמרו מי בנער באבשׁלום׃
2 Samuel 18:13 או עשׂיתי בנפשׁו שׁקר וכל דבר לא יכחד מן המלך ואתה תתיצב מנגד׃
2 Samuel 18:14 ויאמר יואב לא כן אחילה לפניך ויקח שׁלשׁה שׁבטים בכפו ויתקעם בלב אבשׁלום עודנו חי בלב האלה׃
2 Samuel 18:15 ויסבו עשׂרה נערים נשׂאי כלי יואב ויכו את אבשׁלום וימיתהו׃
2 Samuel 18:16 ויתקע יואב בשׁפר וישׁב העם מרדף אחרי ישׂראל כי חשׂך יואב את העם׃
2 Samuel 18:17 ויקחו את אבשׁלום וישׁליכו אתו ביער אל הפחת הגדול ויצבו עליו גל אבנים גדול מאד וכל ישׂראל נסו אישׁ לאהלו׃
2 Samuel 18:18 ואבשׁלם לקח ויצב לו בחיו את מצבת אשׁר בעמק המלך כי אמר אין לי בן בעבור הזכיר שׁמי ויקרא למצבת על שׁמו ויקרא לה יד אבשׁלם עד היום הזה׃
2 Samuel 18:19 ואחימעץ בן צדוק אמר ארוצה נא ואבשׂרה את המלך כי שׁפטו יהוה מיד איביו׃
2 Samuel 18:20 ויאמר לו יואב לא אישׁ בשׂרה אתה היום הזה ובשׂרת ביום אחר והיום הזה לא תבשׂר כי על בן המלך מת׃
2 Samuel 18:21 ויאמר יואב לכושׁי לך הגד למלך אשׁר ראיתה וישׁתחו כושׁי ליואב וירץ׃
2 Samuel 18:22 ויסף עוד אחימעץ בן צדוק ויאמר אל יואב ויהי מה ארצה נא גם אני אחרי הכושׁי ויאמר יואב למה זה אתה רץ בני ולכה אין בשׂורה מצאת׃
2 Samuel 18:23 ויהי מה ארוץ ויאמר לו רוץ וירץ אחימעץ דרך הככר ויעבר את הכושׁי׃
2 Samuel 18:24 ודוד יושׁב בין שׁני השׁערים וילך הצפה אל גג השׁער אל החומה וישׂא את עיניו וירא והנה אישׁ רץ לבדו׃
2 Samuel 18:25 ויקרא הצפה ויגד למלך ויאמר המלך אם לבדו בשׂורה בפיו וילך הלוך וקרב׃
2 Samuel 18:26 וירא הצפה אישׁ אחר רץ ויקרא הצפה אל השׁער ויאמר הנה אישׁ רץ לבדו ויאמר המלך גם זה מבשׂר׃
2 Samuel 18:27 ויאמר הצפה אני ראה את מרוצת הראשׁון כמרצת אחימעץ בן צדוק ויאמר המלך אישׁ טוב זה ואל בשׂורה טובה יבוא׃
2 Samuel 18:28 ויקרא אחימעץ ויאמר אל המלך שׁלום וישׁתחו למלך לאפיו ארצה ויאמר ברוך יהוה אלהיך אשׁר סגר את האנשׁים אשׁר נשׂאו את ידם באדני המלך׃
2 Samuel 18:29 ויאמר המלך שׁלום לנער לאבשׁלום ויאמר אחימעץ ראיתי ההמון הגדול לשׁלח את עבד המלך יואב ואת עבדך ולא ידעתי מה׃
2 Samuel 18:30 ויאמר המלך סב התיצב כה ויסב ויעמד׃
2 Samuel 18:31 והנה הכושׁי בא ויאמר הכושׁי יתבשׂר אדני המלך כי שׁפטך יהוה היום מיד כל הקמים עליך׃
2 Samuel 18:32 ויאמר המלך אל הכושׁי השׁלום לנער לאבשׁלום ויאמר הכושׁי יהיו כנער איבי אדני המלך וכל אשׁר קמו עליך לרעה׃
2 Samuel 18:33 (19:1) וירגז המלך ויעל על עלית השׁער ויבך וכה אמר בלכתו בני אבשׁלום בני בני אבשׁלום מי יתן מותי אני תחתיך אבשׁלום בני בני׃
2 Samuel 19:1 (19:2) ויגד ליואב הנה המלך בכה ויתאבל על אבשׁלם׃
2 Samuel 19:2 (19:3) ותהי התשׁעה ביום ההוא לאבל לכל העם כי שׁמע העם ביום ההוא לאמר נעצב המלך על בנו׃
2 Samuel 19:3 (19:4) ויתגנב העם ביום ההוא לבוא העיר כאשׁר יתגנב העם הנכלמים בנוסם במלחמה׃
2 Samuel 19:4 (19:5) והמלך לאט את פניו ויזעק המלך קול גדול בני אבשׁלום אבשׁלום בני בני׃
2 Samuel 19:5 (19:6) ויבא יואב אל המלך הבית ויאמר הבשׁת היום את פני כל עבדיך הממלטים את נפשׁך היום ואת נפשׁ בניך ובנתיך ונפשׁ נשׁיך ונפשׁ פלגשׁיך׃
2 Samuel 19:6 (19:7) לאהבה את שׂנאיך ולשׂנא את אהביך כי הגדת היום כי אין לך שׂרים ועבדים כי ידעתי היום כי לא אבשׁלום חי וכלנו היום מתים כי אז ישׁר בעיניך׃
2 Samuel 19:7 (19:8) ועתה קום צא ודבר על לב עבדיך כי ביהוה נשׁבעתי כי אינך יוצא אם ילין אישׁ אתך הלילה ורעה לך זאת מכל הרעה אשׁר באה עליך מנעריך עד עתה׃
2 Samuel 19:8 (19:9) ויקם המלך וישׁב בשׁער ולכל העם הגידו לאמר הנה המלך יושׁב בשׁער ויבא כל העם לפני המלך וישׂראל נס אישׁ לאהליו׃
2 Samuel 19:9 (19:10) ויהי כל העם נדון בכל שׁבטי ישׂראל לאמר המלך הצילנו מכף איבינו והוא מלטנו מכף פלשׁתים ועתה ברח מן הארץ מעל אבשׁלום׃
2 Samuel 19:10 (19:11) ואבשׁלום אשׁר משׁחנו עלינו מת במלחמה ועתה למה אתם מחרשׁים להשׁיב את המלך׃
2 Samuel 19:11 (19:12) והמלך דוד שׁלח אל צדוק ואל אביתר הכהנים לאמר דברו אל זקני יהודה לאמר למה תהיו אחרנים להשׁיב את המלך אל ביתו ודבר כל ישׂראל בא אל המלך אל ביתו׃
2 Samuel 19:12 (19:13) אחי אתם עצמי ובשׂרי אתם ולמה תהיו אחרנים להשׁיב את המלך׃
2 Samuel 19:13 (19:14) ולעמשׂא תמרו הלוא עצמי ובשׂרי אתה כה יעשׂה לי אלהים וכה יוסיף אם לא שׂר צבא תהיה לפני כל הימים תחת יואב׃
2 Samuel 19:14 (19:15) ויט את לבב כל אישׁ יהודה כאישׁ אחד וישׁלחו אל המלך שׁוב אתה וכל עבדיך׃
2 Samuel 19:15 (19:16) וישׁב המלך ויבא עד הירדן ויהודה בא הגלגלה ללכת לקראת המלך להעביר את המלך את הירדן׃
2 Samuel 19:16 (19:17) וימהר שׁמעי בן גרא בן הימיני אשׁר מבחורים וירד עם אישׁ יהודה לקראת המלך דוד׃
2 Samuel 19:17 (19:18) ואלף אישׁ עמו מבנימן וציבא נער בית שׁאול וחמשׁת עשׂר בניו ועשׂרים עבדיו אתו וצלחו הירדן לפני המלך׃
2 Samuel 19:18 (19:19) ועברה העברה לעביר את בית המלך ולעשׂות הטוב בעינו ושׁמעי בן גרא נפל לפני המלך בעברו בירדן׃
2 Samuel 19:19 (19:20) ויאמר אל המלך אל יחשׁב לי אדני עון ואל תזכר את אשׁר העוה עבדך ביום אשׁר יצא אדני המלך מירושׁלם לשׂום המלך אל לבו׃
2 Samuel 19:20 (19:21) כי ידע עבדך כי אני חטאתי והנה באתי היום ראשׁון לכל בית יוסף לרדת לקראת אדני המלך׃
2 Samuel 19:21 (19:22) ויען אבישׁי בן צרויה ויאמר התחת זאת לא יומת שׁמעי כי קלל את משׁיח יהוה׃
2 Samuel 19:22 (19:23) ויאמר דוד מה לי ולכם בני צרויה כי תהיו לי היום לשׂטן היום יומת אישׁ בישׂראל כי הלוא ידעתי כי היום אני מלך על ישׂראל׃
2 Samuel 19:23 (19:24) ויאמר המלך אל שׁמעי לא תמות וישׁבע לו המלך׃
2 Samuel 19:24 (19:25) ומפבשׁת בן שׁאול ירד לקראת המלך ולא עשׂה רגליו ולא עשׂה שׂפמו ואת בגדיו לא כבס למן היום לכת המלך עד היום אשׁר בא בשׁלום׃
2 Samuel 19:25 (19:26) ויהי כי בא ירושׁלם לקראת המלך ויאמר לו המלך למה לא הלכת עמי מפיבשׁת׃
2 Samuel 19:26 (19:27) ויאמר אדני המלך עבדי רמני כי אמר עבדך אחבשׁה לי החמור וארכב עליה ואלך את המלך כי פסח עבדך׃
2 Samuel 19:27 (19:28) וירגל בעבדך אל אדני המלך ואדני המלך כמלאך האלהים ועשׂה הטוב בעיניך׃
2 Samuel 19:28 (19:29) כי לא היה כל בית אבי כי אם אנשׁי מות לאדני המלך ותשׁת את עבדך באכלי שׁלחנך ומה ישׁ לי עוד צדקה ולזעק עוד אל המלך׃
2 Samuel 19:29 (19:30) ויאמר לו המלך למה תדבר עוד דבריך אמרתי אתה וציבא תחלקו את השׂדה׃
2 Samuel 19:30 (19:31) ויאמר מפיבשׁת אל המלך גם את הכל יקח אחרי אשׁר בא אדני המלך בשׁלום אל ביתו׃
2 Samuel 19:31 (19:32) וברזלי הגלעדי ירד מרגלים ויעבר את המלך הירדן לשׁלחו את בירדן׃
2 Samuel 19:32 (19:33) וברזלי זקן מאד בן שׁמנים שׁנה והוא כלכל את המלך בשׁיבתו במחנים כי אישׁ גדול הוא מאד׃
2 Samuel 19:33 (19:34) ויאמר המלך אל ברזלי אתה עבר אתי וכלכלתי אתך עמדי בירושׁלם׃
2 Samuel 19:34 (19:35) ויאמר ברזלי אל המלך כמה ימי שׁני חיי כי אעלה את המלך ירושׁלם׃
2 Samuel 19:35 (19:36) בן שׁמנים שׁנה אנכי היום האדע בין טוב לרע אם יטעם עבדך את אשׁר אכל ואת אשׁר אשׁתה אם אשׁמע עוד בקול שׁרים ושׁרות ולמה יהיה עבדך עוד למשׂא אל אדני המלך׃
2 Samuel 19:36 (19:37) כמעט יעבר עבדך את הירדן את המלך ולמה יגמלני המלך הגמולה הזאת׃
2 Samuel 19:37 (19:38) ישׁב נא עבדך ואמת בעירי עם קבר אבי ואמי והנה עבדך כמהם יעבר עם אדני המלך ועשׂה לו את אשׁר טוב בעיניך׃
2 Samuel 19:38 (19:39) ויאמר המלך אתי יעבר כמהם ואני אעשׂה לו את הטוב בעיניך וכל אשׁר תבחר עלי אעשׂה׃
2 Samuel 19:39 (19:40) ויעבר כל העם את הירדן והמלך עבר וישׁק המלך לברזלי ויברכהו וישׁב למקמו׃
2 Samuel 19:40 (19:41) ויעבר המלך הגלגלה וכמהן עבר עמו וכל עם יהודה ויעברו את המלך וגם חצי עם ישׂראל׃
2 Samuel 19:41 (19:42) והנה כל אישׁ ישׂראל באים אל המלך ויאמרו אל המלך מדוע גנבוך אחינו אישׁ יהודה ויעברו את המלך ואת ביתו את הירדן וכל אנשׁי דוד עמו׃
2 Samuel 19:42 (19:43) ויען כל אישׁ יהודה על אישׁ ישׂראל כי קרוב המלך אלי ולמה זה חרה לך על הדבר הזה האכול אכלנו מן המלך אם נשׂאת נשׂא׃
2 Samuel 19:43 (19:44) ויען אישׁ ישׂראל את אישׁ יהודה ויאמר עשׂר ידות לי במלך וגם בדוד אני ממך ומדוע הקלתני ולא היה דברי ראשׁון לי להשׁיב את מלכי ויקשׁ דבר אישׁ יהודה מדבר אישׁ ישׂראל׃
2 Samuel 20:1 ושׁם נקרא אישׁ בליעל ושׁמו שׁבע בן בכרי אישׁ ימיני ויתקע בשׁפר ויאמר אין לנו חלק בדוד ולא נחלה לנו בבן ישׁי אישׁ לאהליו ישׂראל׃
2 Samuel 20:2 ויעל כל אישׁ ישׂראל מאחרי דוד אחרי שׁבע בן בכרי ואישׁ יהודה דבקו במלכם מן הירדן ועד ירושׁלם׃
2 Samuel 20:3 ויבא דוד אל ביתו ירושׁלם ויקח המלך את עשׂר נשׁים פלגשׁים אשׁר הניח לשׁמר הבית ויתנם בית משׁמרת ויכלכלם ואליהם לא בא ותהיינה צררות עד יום מתן אלמנות חיות׃
2 Samuel 20:4 ויאמר המלך אל עמשׂא הזעק לי את אישׁ יהודה שׁלשׁת ימים ואתה פה עמד׃
2 Samuel 20:5 וילך עמשׂא להזעיק את יהודה וייחר מן המועד אשׁר יעדו׃
2 Samuel 20:6 ויאמר דוד אל אבישׁי עתה ירע לנו שׁבע בן בכרי מן אבשׁלום אתה קח את עבדי אדניך ורדף אחריו פן מצא לו ערים בצרות והציל עיננו׃
2 Samuel 20:7 ויצאו אחריו אנשׁי יואב והכרתי והפלתי וכל הגברים ויצאו מירושׁלם לרדף אחרי שׁבע בן בכרי׃
2 Samuel 20:8 הם עם האבן הגדולה אשׁר בגבעון ועמשׂא בא לפניהם ויואב חגור מדו לבשׁו ועלו חגור חרב מצמדת על מתניו בתערה והוא יצא ותפל׃
2 Samuel 20:9 ויאמר יואב לעמשׂא השׁלום אתה אחי ותחז יד ימין יואב בזקן עמשׂא לנשׁק׃
2 Samuel 20:10 ועמשׂא לא נשׁמר בחרב אשׁר ביד יואב ויכהו בה אל החמשׁ וישׁפך מעיו ארצה ולא שׁנה לו וימת ויואב ואבישׁי אחיו רדף אחרי שׁבע בן בכרי׃
2 Samuel 20:11 ואישׁ עמד עליו מנערי יואב ויאמר מי אשׁר חפץ ביואב ומי אשׁר לדוד אחרי יואב׃
2 Samuel 20:12 ועמשׂא מתגלל בדם בתוך המסלה וירא האישׁ כי עמד כל העם ויסב את עמשׂא מן המסלה השׂדה וישׁלך עליו בגד כאשׁר ראה כל הבא עליו ועמד׃
2 Samuel 20:13 כאשׁר הגה מן המסלה עבר כל אישׁ אחרי יואב לרדף אחרי שׁבע בן בכרי׃
2 Samuel 20:14 ויעבר בכל שׁבטי ישׂראל אבלה ובית מעכה וכל הברים ויקלהו ויבאו אף אחריו׃
2 Samuel 20:15 ויבאו ויצרו עליו באבלה בית המעכה וישׁפכו סללה אל העיר ותעמד בחל וכל העם אשׁר את יואב משׁחיתם להפיל החומה׃
2 Samuel 20:16 ותקרא אשׁה חכמה מן העיר שׁמעו שׁמעו אמרו נא אל יואב קרב עד הנה ואדברה אליך׃
2 Samuel 20:17 ויקרב אליה ותאמר האשׁה האתה יואב ויאמר אני ותאמר לו שׁמע דברי אמתך ויאמר שׁמע אנכי׃
2 Samuel 20:18 ותאמר לאמר דבר ידברו בראשׁנה לאמר שׁאל ישׁאלו באבל וכן התמו׃
2 Samuel 20:19 אנכי שׁלמי אמוני ישׂראל אתה מבקשׁ להמית עיר ואם בישׂראל למה תבלע נחלת יהוה׃
2 Samuel 20:20 ויען יואב ויאמר חלילה חלילה לי אם אבלע ואם אשׁחית׃
2 Samuel 20:21 לא כן הדבר כי אישׁ מהר אפרים שׁבע בן בכרי שׁמו נשׂא ידו במלך בדוד תנו אתו לבדו ואלכה מעל העיר ותאמר האשׁה אל יואב הנה ראשׁו משׁלך אליך בעד החומה׃
2 Samuel 20:22 ותבוא האשׁה אל כל העם בחכמתה ויכרתו את ראשׁ שׁבע בן בכרי וישׁלכו אל יואב ויתקע בשׁופר ויפצו מעל העיר אישׁ לאהליו ויואב שׁב ירושׁלם אל המלך׃
2 Samuel 20:23 ויואב אל כל הצבא ישׂראל ובניה בן יהוידע על הכרי ועל הפלתי׃
2 Samuel 20:24 ואדרם על המס ויהושׁפט בן אחילוד המזכיר׃
2 Samuel 20:25 ושׁיא ספר וצדוק ואביתר כהנים׃
2 Samuel 20:26 וגם עירא היארי היה כהן לדוד׃
2 Samuel 21:1 ויהי רעב בימי דוד שׁלשׁ שׁנים שׁנה אחרי שׁנה ויבקשׁ דוד את פני יהוה ויאמר יהוה אל שׁאול ואל בית הדמים על אשׁר המית את הגבענים׃
2 Samuel 21:2 ויקרא המלך לגבענים ויאמר אליהם והגבענים לא מבני ישׂראל המה כי אם מיתר האמרי ובני ישׂראל נשׁבעו להם ויבקשׁ שׁאול להכתם בקנאתו לבני ישׂראל ויהודה׃
2 Samuel 21:3 ויאמר דוד אל הגבענים מה אעשׂה לכם ובמה אכפר וברכו את נחלת יהוה׃
2 Samuel 21:4 ויאמרו לו הגבענים אין לי כסף וזהב עם שׁאול ועם ביתו ואין לנו אישׁ להמית בישׂראל ויאמר מה אתם אמרים אעשׂה׃
2 Samuel 21:5 ויאמרו אל המלך האישׁ אשׁר כלנו ואשׁר דמה לנו נשׁמדנו מהתיצב בכל גבל ישׂראל׃
2 Samuel 21:6 ינתן לנו שׁבעה אנשׁים מבניו והוקענום ליהוה בגבעת שׁאול בחיר יהוה ויאמר המלך אני אתן׃
2 Samuel 21:7 ויחמל המלך על מפיבשׁת בן יהונתן בן שׁאול על שׁבעת יהוה אשׁר בינתם בין דוד ובין יהונתן בן שׁאול׃
2 Samuel 21:8 ויקח המלך את שׁני בני רצפה בת איה אשׁר ילדה לשׁאול את ארמני ואת מפבשׁת ואת חמשׁת בני מיכל בת שׁאול אשׁר ילדה לעדריאל בן ברזלי המחלתי׃
2 Samuel 21:9 ויתנם ביד הגבענים ויקיעם בהר לפני יהוה ויפלו שׁבעתים יחד והם המתו בימי קציר בראשׁנים תחלת קציר שׂערים׃
2 Samuel 21:10 ותקח רצפה בת איה את השׂק ותטהו לה אל הצור מתחלת קציר עד נתך מים עליהם מן השׁמים ולא נתנה עוף השׁמים לנוח עליהם יומם ואת חית השׂדה לילה׃
2 Samuel 21:11 ויגד לדוד את אשׁר עשׂתה רצפה בת איה פלגשׁ שׁאול׃
2 Samuel 21:12 וילך דוד ויקח את עצמות שׁאול ואת עצמות יהונתן בנו מאת בעלי יבישׁ גלעד אשׁר גנבו אתם מרחב בית שׁן אשׁר תלום שׁם הפלשׁתים ביום הכות פלשׁתים את שׁאול בגלבע׃
2 Samuel 21:13 ויעל משׁם את עצמות שׁאול ואת עצמות יהונתן בנו ויאספו את עצמות המוקעים׃
2 Samuel 21:14 ויקברו את עצמות שׁאול ויהונתן בנו בארץ בנימן בצלע בקבר קישׁ אביו ויעשׂו כל אשׁר צוה המלך ויעתר אלהים לארץ אחרי כן׃
2 Samuel 21:15 ותהי עוד מלחמה לפלשׁתים את ישׂראל וירד דוד ועבדיו עמו וילחמו את פלשׁתים ויעף דוד׃
2 Samuel 21:16 וישׁבו בנב אשׁר בילידי הרפה ומשׁקל קינו שׁלשׁ מאות משׁקל נחשׁת והוא חגור חדשׁה ויאמר להכות את דוד׃
2 Samuel 21:17 ויעזר לו אבישׁי בן צרויה ויך את הפלשׁתי וימיתהו אז נשׁבעו אנשׁי דוד לו לאמר לא תצא עוד אתנו למלחמה ולא תכבה את נר ישׂראל׃
2 Samuel 21:18 ויהי אחרי כן ותהי עוד המלחמה בגוב עם פלשׁתים אז הכה סבכי החשׁתי את סף אשׁר בילדי הרפה׃
2 Samuel 21:19 ותהי עוד המלחמה בגוב עם פלשׁתים ויך אלחנן בן יערי ארגים בית הלחמי את גלית הגתי ועץ חניתו כמנור ארגים׃
2 Samuel 21:20 ותהי עוד מלחמה בגת ויהי אישׁ מדין ואצבעת ידיו ואצבעות רגליו שׁשׁ ושׁשׁ עשׂרים וארבע מספר וגם הוא ילד להרפה׃
2 Samuel 21:21 ויחרף את ישׂראל ויכהו יהונתן בן שׁמעי אחי דוד׃
2 Samuel 21:22 את ארבעת אלה ילדו להרפה בגת ויפלו ביד דוד וביד עבדיו׃
2 Samuel 22:1 וידבר דוד ליהוה את דברי השׁירה הזאת ביום הציל יהוה אתו מכף כל איביו ומכף שׁאול׃
2 Samuel 22:2 ויאמר יהוה סלעי ומצדתי ומפלטי׃
2 Samuel 22:3 אלהי צורי אחסה בו מגני וקרן ישׁעי משׂגבי ומנוסי משׁעי מחמס תשׁעני׃
2 Samuel 22:4 מהלל אקרא יהוה ומאיבי אושׁע׃
2 Samuel 22:5 כי אפפני משׁברי מות נחלי בליעל יבעתני׃
2 Samuel 22:6 חבלי שׁאול סבני קדמני מקשׁי מות׃
2 Samuel 22:7 בצר לי אקרא יהוה ואל אלהי אקרא וישׁמע מהיכלו קולי ושׁועתי באזניו׃
2 Samuel 22:8 ותגעשׁ ותרעשׁ הארץ מוסדות השׁמים ירגזו ויתגעשׁו כי חרה׃
2 Samuel 22:9 עלה עשׁן באפו ואשׁ מפיו תאכל גחלים בערו ממנו׃
2 Samuel 22:10 ויט שׁמים וירד וערפל תחת רגליו׃
2 Samuel 22:11 וירכב על כרוב ויעף וירא על כנפי רוח׃
2 Samuel 22:12 וישׁת חשׁך סביבתיו סכות חשׁרת מים עבי שׁחקים׃
2 Samuel 22:13 מנגה נגדו בערו גחלי אשׁ׃
2 Samuel 22:14 ירעם מן שׁמים יהוה ועליון יתן קולו׃
2 Samuel 22:15 וישׁלח חצים ויפיצם ברק ויהמם׃
2 Samuel 22:16 ויראו אפקי ים יגלו מסדות תבל בגערת יהוה מנשׁמת רוח אפו׃
2 Samuel 22:17 ישׁלח ממרום יקחני ימשׁני ממים רבים׃
2 Samuel 22:18 יצילני מאיבי עז משׂנאי כי אמצו ממני׃
2 Samuel 22:19 יקדמני ביום אידי ויהי יהוה משׁען׃
2 Samuel 22:20 ויצא למרחב אתי יחלצני כי חפץ׃
2 Samuel 22:21 יגמלני יהוה כצדקתי כבר ידי ישׁיב׃
2 Samuel 22:22 כי שׁמרתי דרכי יהוה ולא רשׁעתי מאלהי׃
2 Samuel 22:23 כי כל משׁפטו לנגדי וחקתיו לא אסור ממנה׃
2 Samuel 22:24 ואהיה תמים לו ואשׁתמרה מעוני׃
2 Samuel 22:25 וישׁב יהוה לי כצדקתי כברי לנגד עיניו׃
2 Samuel 22:26 עם חסיד תתחסד עם גבור תמים תתמם׃
2 Samuel 22:27 עם נבר תתבר ועם עקשׁ תתפל׃
2 Samuel 22:28 ואת עם עני תושׁיע ועיניך על רמים תשׁפיל׃
2 Samuel 22:29 כי אתה נירי יהוה ויהוה יגיה חשׁכי׃
2 Samuel 22:30 כי בכה ארוץ גדוד באלהי אדלג שׁור׃
2 Samuel 22:31 האל תמים דרכו אמרת יהוה צרופה מגן הוא לכל החסים׃
2 Samuel 22:32 כי מי אל מבלעדי יהוה ומי צור מבלעדי אלהינו׃
2 Samuel 22:33 האל מעוזי חיל ויתר תמים דרכו׃
2 Samuel 22:34 משׁוה רגליו כאילות ועל במותי יעמדני׃
2 Samuel 22:35 מלמד ידי למלחמה ונחת קשׁת נחושׁה זרעתי׃
2 Samuel 22:36 ותתן לי מגן ישׁעך וענתך תרבני׃
2 Samuel 22:37 תרחיב צעדי תחתני ולא מעדו קרסלי׃
2 Samuel 22:38 ארדפה איבי ואשׁמידם ולא אשׁוב עד כלותם׃
2 Samuel 22:39 ואכלם ואמחצם ולא יקומון ויפלו תחת רגלי׃
2 Samuel 22:40 ותזרני חיל למלחמה תכריע קמי תחתני׃
2 Samuel 22:41 ואיבי תתה לי ערף משׂנאי ואצמיתם׃
2 Samuel 22:42 ישׁעו ואין משׁיע אל יהוה ולא ענם׃
2 Samuel 22:43 ואשׁחקם כעפר ארץ כטיט חוצות אדקם ארקעם׃
2 Samuel 22:44 ותפלטני מריבי עמי תשׁמרני לראשׁ גוים עם לא ידעתי יעבדני׃
2 Samuel 22:45 בני נכר יתכחשׁו לי לשׁמוע אזן ישׁמעו׃
2 Samuel 22:46 בני נכר יבלו ויחגרו ממסגרותם׃
2 Samuel 22:47 חי יהוה וברוך צורי וירם אלהי צור ישׁעי׃
2 Samuel 22:48 האל הנתן נקמת לי ומוריד עמים תחתני׃
2 Samuel 22:49 ומוציאי מאיבי ומקמי תרוממני מאישׁ חמסים תצילני׃
2 Samuel 22:50 על כן אודך יהוה בגוים ולשׁמך אזמר׃
2 Samuel 22:51 מגדיל ישׁועות מלכו ועשׂה חסד למשׁיחו לדוד ולזרעו עד עולם׃
2 Samuel 23:1 ואלה דברי דוד האחרנים נאם דוד בן ישׁי ונאם הגבר הקם על משׁיח אלהי יעקב ונעים זמרות ישׂראל׃
2 Samuel 23:2 רוח יהוה דבר בי ומלתו על לשׁוני׃
2 Samuel 23:3 אמר אלהי ישׂראל לי דבר צור ישׂראל מושׁל באדם צדיק מושׁל יראת אלהים׃
2 Samuel 23:4 וכאור בקר יזרח שׁמשׁ בקר לא עבות מנגה ממטר דשׁא מארץ׃
2 Samuel 23:5 כי לא כן ביתי עם אל כי ברית עולם שׂם לי ערוכה בכל ושׁמרה כי כל ישׁעי וכל חפץ כי לא יצמיח׃
2 Samuel 23:6 ובליעל כקוץ מנד כלהם כי לא ביד יקחו׃
2 Samuel 23:7 ואישׁ יגע בהם ימלא ברזל ועץ חנית ובאשׁ שׂרוף ישׂרפו בשׁבת׃
2 Samuel 23:8 אלה שׁמות הגברים אשׁר לדוד ישׁב בשׁבת תחכמני ראשׁ השׁלשׁי הוא עדינו העצנו על שׁמנה מאות חלל בפעם אחד׃
2 Samuel 23:9 ואחרו אלעזר בן דדי בן אחחי בשׁלשׁה גברים עם דוד בחרפם בפלשׁתים נאספו שׁם למלחמה ויעלו אישׁ ישׂראל׃
2 Samuel 23:10 הוא קם ויך בפלשׁתים עד כי יגעה ידו ותדבק ידו אל החרב ויעשׂ יהוה תשׁועה גדולה ביום ההוא והעם ישׁבו אחריו אך לפשׁט׃
2 Samuel 23:11 ואחריו שׁמא בן אגא הררי ויאספו פלשׁתים לחיה ותהי שׁם חלקת השׂדה מלאה עדשׁים והעם נס מפני פלשׁתים׃
2 Samuel 23:12 ויתיצב בתוך החלקה ויצילה ויך את פלשׁתים ויעשׂ יהוה תשׁועה גדולה׃
2 Samuel 23:13 וירדו שׁלשׁים מהשׁלשׁים ראשׁ ויבאו אל קציר אל דוד אל מערת עדלם וחית פלשׁתים חנה בעמק רפאים׃
2 Samuel 23:14 ודוד אז במצודה ומצב פלשׁתים אז בית לחם׃
2 Samuel 23:15 ויתאוה דוד ויאמר מי ישׁקני מים מבאר בית לחם אשׁר בשׁער׃
2 Samuel 23:16 ויבקעו שׁלשׁת הגברים במחנה פלשׁתים וישׁאבו מים מבאר בית לחם אשׁר בשׁער וישׂאו ויבאו אל דוד ולא אבה לשׁתותם ויסך אתם ליהוה׃
2 Samuel 23:17 ויאמר חלילה לי יהוה מעשׂתי זאת הדם האנשׁים ההלכים בנפשׁותם ולא אבה לשׁתותם אלה עשׂו שׁלשׁת הגברים׃
2 Samuel 23:18 ואבישׁי אחי יואב בן צרויה הוא ראשׁ השׁלשׁי והוא עורר את חניתו על שׁלשׁ מאות חלל ולו שׁם בשׁלשׁה׃
2 Samuel 23:19 מן השׁלשׁה הכי נכבד ויהי להם לשׂר ועד השׁלשׁה לא בא׃
2 Samuel 23:20 ובניהו בן יהוידע בן אישׁ חי רב פעלים מקבצאל הוא הכה את שׁני אראל מואב והוא ירד והכה את האריה בתוך הבאר ביום השׁלג׃
2 Samuel 23:21 והוא הכה את אישׁ מצרי אשׁר מראה וביד המצרי חנית וירד אליו בשׁבט ויגזל את החנית מיד המצרי ויהרגהו בחניתו׃
2 Samuel 23:22 אלה עשׂה בניהו בן יהוידע ולו שׁם בשׁלשׁה הגברים׃
2 Samuel 23:23 מן השׁלשׁים נכבד ואל השׁלשׁה לא בא וישׂמהו דוד אל משׁמעתו׃
2 Samuel 23:24 עשׂה אל אחי יואב בשׁלשׁים אלחנן בן דדו בית לחם׃
2 Samuel 23:25 שׁמה החרדי אליקא החרדי׃
2 Samuel 23:26 חלץ הפלטי עירא בן עקשׁ התקועי׃
2 Samuel 23:27 אביעזר הענתתי מבני החשׁתי׃
2 Samuel 23:28 צלמון האחחי מהרי הנטפתי׃
2 Samuel 23:29 חלב בן בענה הנטפתי אתי בן ריבי מגבעת בני בנימן׃
2 Samuel 23:30 בניהו פרעתני הדי מנחלי געשׁ׃
2 Samuel 23:31 אבי עלבון הערבתי עזמות הברחמי׃
2 Samuel 23:32 אליחבא השׁעלבני בני ישׁן יהונתן׃
2 Samuel 23:33 שׁמה ההררי אחיאם בן שׁרר האררי׃
2 Samuel 23:34 אליפלט בן אחסבי בן המעכתי אליעם בן אחיתפל הגלני׃
2 Samuel 23:35 חצרו הכרמלי פערי הארבי׃
2 Samuel 23:36 יגאל בן נתן מצבה בני הגדי׃
2 Samuel 23:37 צלק העמני נחרי הבארתי נשׂאי כלי יואב בן צריה׃
2 Samuel 23:38 עירא היתרי גרב היתרי׃
2 Samuel 23:39 אוריה החתי כל שׁלשׁים ושׁבעה׃
2 Samuel 24:1 ויסף אף יהוה לחרות בישׂראל ויסת את דוד בהם לאמר לך מנה את ישׂראל ואת יהודה׃
2 Samuel 24:2 ויאמר המלך אל יואב שׂר החיל אשׁר אתו שׁוט נא בכל שׁבטי ישׂראל מדן ועד באר שׁבע ופקדו את העם וידעתי את מספר העם׃
2 Samuel 24:3 ויאמר יואב אל המלך ויוסף יהוה אלהיך אל העם כהם וכהם מאה פעמים ועיני אדני המלך ראות ואדני המלך למה חפץ בדבר הזה׃
2 Samuel 24:4 ויחזק דבר המלך אל יואב ועל שׂרי החיל ויצא יואב ושׂרי החיל לפני המלך לפקד את העם את ישׂראל׃
2 Samuel 24:5 ויעברו את הירדן ויחנו בערוער ימין העיר אשׁר בתוך הנחל הגד ואל יעזר׃
2 Samuel 24:6 ויבאו הגלעדה ואל ארץ תחתים חדשׁי ויבאו דנה יען וסביב אל צידון׃
2 Samuel 24:7 ויבאו מבצר צר וכל ערי החוי והכנעני ויצאו אל נגב יהודה באר שׁבע׃
2 Samuel 24:8 וישׁטו בכל הארץ ויבאו מקצה תשׁעה חדשׁים ועשׂרים יום ירושׁלם׃
2 Samuel 24:9 ויתן יואב את מספר מפקד העם אל המלך ותהי ישׂראל שׁמנה מאות אלף אישׁ חיל שׁלף חרב ואישׁ יהודה חמשׁ מאות אלף אישׁ׃
2 Samuel 24:10 ויך לב דוד אתו אחרי כן ספר את העם ויאמר דוד אל יהוה חטאתי מאד אשׁר עשׂיתי ועתה יהוה העבר נא את עון עבדך כי נסכלתי מאד׃
2 Samuel 24:11 ויקם דוד בבקר ודבר יהוה היה אל גד הנביא חזה דוד לאמר׃
2 Samuel 24:12 הלוך ודברת אל דוד כה אמר יהוה שׁלשׁ אנכי נוטל עליך בחר לך אחת מהם ואעשׂה׃
2 Samuel 24:13 ויבא גד אל דוד ויגד לו ויאמר לו התבוא לך שׁבע שׁנים רעב בארצך אם שׁלשׁה חדשׁים נסך לפני צריך והוא רדפך ואם היות שׁלשׁת ימים דבר בארצך עתה דע וראה מה אשׁיב שׁלחי דבר׃
2 Samuel 24:14 ויאמר דוד אל גד צר לי מאד נפלה נא ביד יהוה כי רבים רחמו וביד אדם אל אפלה׃
2 Samuel 24:15 ויתן יהוה דבר בישׂראל מהבקר ועד עת מועד וימת מן העם מדן ועד באר שׁבע שׁבעים אלף אישׁ׃
2 Samuel 24:16 וישׁלח ידו המלאך ירושׁלם לשׁחתה וינחם יהוה אל הרעה ויאמר למלאך המשׁחית בעם רב עתה הרף ידך ומלאך יהוה היה עם גרן האורנה היבסי׃
2 Samuel 24:17 ויאמר דוד אל יהוה בראתו את המלאך המכה בעם ויאמר הנה אנכי חטאתי ואנכי העויתי ואלה הצאן מה עשׂו תהי נא ידך בי ובבית אבי׃
2 Samuel 24:18 ויבא גד אל דוד ביום ההוא ויאמר לו עלה הקם ליהוה מזבח בגרן ארניה היבסי׃
2 Samuel 24:19 ויעל דוד כדבר גד כאשׁר צוה יהוה׃
2 Samuel 24:20 וישׁקף ארונה וירא את המלך ואת עבדיו עברים עליו ויצא ארונה וישׁתחו למלך אפיו ארצה׃
2 Samuel 24:21 ויאמר ארונה מדוע בא אדני המלך אל עבדו ויאמר דוד לקנות מעמך את הגרן לבנות מזבח ליהוה ותעצר המגפה מעל העם׃
2 Samuel 24:22 ויאמר ארונה אל דוד יקח ויעל אדני המלך הטוב בעינו ראה הבקר לעלה והמרגים וכלי הבקר לעצים׃
2 Samuel 24:23 הכל נתן ארונה המלך למלך ויאמר ארונה אל המלך יהוה אלהיך ירצך׃
2 Samuel 24:24 ויאמר המלך אל ארונה לא כי קנו אקנה מאותך במחיר ולא אעלה ליהוה אלהי עלות חנם ויקן דוד את הגרן ואת הבקר בכסף שׁקלים חמשׁים׃
2 Samuel 24:25 ויבן שׁם דוד מזבח ליהוה ויעל עלות ושׁלמים ויעתר יהוה לארץ ותעצר המגפה מעל ישׂראל׃
1 Kings 1:1 והמלך דוד זקן בא בימים ויכסהו בבגדים ולא יחם׃
1 Kings 1:2 ויאמרו לו עבדיו יבקשׁו לאדני המלך נערה בתולה ועמדה לפני המלך ותהי לו סכנת ושׁכבה בחיקך וחם לאדני המלך׃
1 Kings 1:3 ויבקשׁו נערה יפה בכל גבול ישׂראל וימצאו את אבישׁג השׁונמית ויבאו אתה למלך׃
1 Kings 1:4 והנערה יפה עד מאד ותהי למלך סכנת ותשׁרתהו והמלך לא ידעה׃
1 Kings 1:5 ואדניה בן חגית מתנשׂא לאמר אני אמלך ויעשׂ לו רכב ופרשׁים וחמשׁים אישׁ רצים לפניו׃
1 Kings 1:6 ולא עצבו אביו מימיו לאמר מדוע ככה עשׂית וגם הוא טוב תאר מאד ואתו ילדה אחרי אבשׁלום׃
1 Kings 1:7 ויהיו דבריו עם יואב בן צרויה ועם אביתר הכהן ויעזרו אחרי אדניה׃
1 Kings 1:8 וצדוק הכהן ובניהו בן יהוידע ונתן הנביא ושׁמעי ורעי והגבורים אשׁר לדוד לא היו עם אדניהו׃
1 Kings 1:9 ויזבח אדניהו צאן ובקר ומריא עם אבן הזחלת אשׁר אצל עין רגל ויקרא את כל אחיו בני המלך ולכל אנשׁי יהודה עבדי המלך׃
1 Kings 1:10 ואת נתן הנביא ובניהו ואת הגבורים ואת שׁלמה אחיו לא קרא׃
1 Kings 1:11 ויאמר נתן אל בת-שׁבע אם שׁלמה לאמר הלוא שׁמעת כי מלך אדניהו בן חגית ואדנינו דוד לא ידע׃
1 Kings 1:12 ועתה לכי איעצך נא עצה ומלטי את נפשׁך ואת נפשׁ בנך שׁלמה׃
1 Kings 1:13 לכי ובאי אל המלך דוד ואמרת אליו הלא אתה אדני המלך נשׁבעת לאמתך לאמר כי שׁלמה בנך ימלך אחרי והוא ישׁב על כסאי ומדוע מלך אדניהו׃
1 Kings 1:14 הנה עודך מדברת שׁם עם המלך ואני אבוא אחריך ומלאתי את דבריך׃
1 Kings 1:15 ותבא בת-שׁבע אל המלך החדרה והמלך זקן מאד ואבישׁג השׁונמית משׁרת את המלך׃
1 Kings 1:16 ותקד בת-שׁבע ותשׁתחו למלך ויאמר המלך מה׃
1 Kings 1:17 ותאמר לו אדני אתה נשׁבעת ביהוה אלהיך לאמתך כי שׁלמה בנך ימלך אחרי והוא ישׁב על כסאי׃
1 Kings 1:18 ועתה הנה אדניה מלך ועתה אדני המלך לא ידעת׃
1 Kings 1:19 ויזבח שׁור ומריא וצאן לרב ויקרא לכל בני המלך ולאביתר הכהן וליאב שׂר הצבא ולשׁלמה עבדך לא קרא׃
1 Kings 1:20 ואתה אדני המלך עיני כל ישׂראל עליך להגיד להם מי ישׁב על כסא אדני המלך אחריו׃
1 Kings 1:21 והיה כשׁכב אדני המלך עם אבתיו והייתי אני ובני שׁלמה חטאים׃
1 Kings 1:22 והנה עודנה מדברת עם המלך ונתן הנביא בא׃
1 Kings 1:23 ויגידו למלך לאמר הנה נתן הנביא ויבא לפני המלך וישׁתחו למלך על אפיו ארצה׃
1 Kings 1:24 ויאמר נתן אדני המלך אתה אמרת אדניהו ימלך אחרי והוא ישׁב על כסאי׃
1 Kings 1:25 כי ירד היום ויזבח שׁור ומריא וצאן לרב ויקרא לכל בני המלך ולשׂרי הצבא ולאביתר הכהן והנם אכלים ושׁתים לפניו ויאמרו יחי המלך אדניהו׃
1 Kings 1:26 ולי אני עבדך ולצדק הכהן ולבניהו בן יהוידע ולשׁלמה עבדך לא קרא׃
1 Kings 1:27 אם מאת אדני המלך נהיה הדבר הזה ולא הודעת את עבדיך מי ישׁב על כסא אדני המלך אחריו׃
1 Kings 1:28 ויען המלך דוד ויאמר קראו לי לבת-שׁבע ותבא לפני המלך ותעמד לפני המלך׃
1 Kings 1:29 וישׁבע המלך ויאמר חי יהוה אשׁר פדה את נפשׁי מכל צרה׃
1 Kings 1:30 כי כאשׁר נשׁבעתי לך ביהוה אלהי ישׂראל לאמר כי שׁלמה בנך ימלך אחרי והוא ישׁב על כסאי תחתי כי כן אעשׂה היום הזה׃
1 Kings 1:31 ותקד בת-שׁבע אפים ארץ ותשׁתחו למלך ותאמר יחי אדני המלך דוד לעלם׃
1 Kings 1:32 ויאמר המלך דוד קראו לי לצדוק הכהן ולנתן הנביא ולבניהו בן יהוידע ויבאו לפני המלך׃
1 Kings 1:33 ויאמר המלך להם קחו עמכם את עבדי אדניכם והרכבתם את שׁלמה בני על הפרדה אשׁר לי והורדתם אתו אל גחון׃
1 Kings 1:34 ומשׁח אתו שׁם צדוק הכהן ונתן הנביא למלך על ישׂראל ותקעתם בשׁופר ואמרתם יחי המלך שׁלמה׃
1 Kings 1:35 ועליתם אחריו ובא וישׁב על כסאי והוא ימלך תחתי ואתו צויתי להיות נגיד על ישׂראל ועל יהודה׃
1 Kings 1:36 ויען בניהו בן יהוידע את המלך ויאמר אמן כן יאמר יהוה אלהי אדני המלך׃
1 Kings 1:37 כאשׁר היה יהוה עם אדני המלך כן יהי עם שׁלמה ויגדל את כסאו מכסא אדני המלך דוד׃
1 Kings 1:38 וירד צדוק הכהן ונתן הנביא ובניהו בן יהוידע והכרתי והפלתי וירכבו את שׁלמה על פרדת המלך דוד וילכו אתו על גחון׃
1 Kings 1:39 ויקח צדוק הכהן את קרן השׁמן מן האהל וימשׁח את שׁלמה ויתקעו בשׁופר ויאמרו כל העם יחי המלך שׁלמה׃
1 Kings 1:40 ויעלו כל העם אחריו והעם מחללים בחללים ושׂמחים שׂמחה גדולה ותבקע הארץ בקולם׃
1 Kings 1:41 וישׁמע אדניהו וכל הקראים אשׁר אתו והם כלו לאכל וישׁמע יואב את קול השׁופר ויאמר מדוע קול הקריה הומה׃
1 Kings 1:42 עודנו מדבר והנה יונתן בן אביתר הכהן בא ויאמר אדניהו בא כי אישׁ חיל אתה וטוב תבשׂר׃
1 Kings 1:43 ויען יונתן ויאמר לאדניהו אבל אדנינו המלך דוד המליך את שׁלמה׃
1 Kings 1:44 וישׁלח אתו המלך את צדוק הכהן ואת נתן הנביא ובניהו בן יהוידע והכרתי והפלתי וירכבו אתו על פרדת המלך׃
1 Kings 1:45 וימשׁחו אתו צדוק הכהן ונתן הנביא למלך בגחון ויעלו משׁם שׂמחים ותהם הקריה הוא הקול אשׁר שׁמעתם׃
1 Kings 1:46 וגם ישׁב שׁלמה על כסא המלוכה׃
1 Kings 1:47 וגם באו עבדי המלך לברך את אדנינו המלך דוד לאמר ייטב אלהיך את שׁם שׁלמה משׁמך ויגדל את כסאו מכסאך וישׁתחו המלך על המשׁכב׃
1 Kings 1:48 וגם ככה אמר המלך ברוך יהוה אלהי ישׂראל אשׁר נתן היום ישׁב על כסאי ועיני ראות׃
1 Kings 1:49 ויחרדו ויקמו כל הקראים אשׁר לאדניהו וילכו אישׁ לדרכו׃
1 Kings 1:50 ואדניהו ירא מפני שׁלמה ויקם וילך ויחזק בקרנות המזבח׃
1 Kings 1:51 ויגד לשׁלמה לאמר הנה אדניהו ירא את המלך שׁלמה והנה אחז בקרנות המזבח לאמר ישׁבע לי כיום המלך שׁלמה אם ימית את עבדו בחרב׃
1 Kings 1:52 ויאמר שׁלמה אם יהיה לבן חיל לא יפל משׂערתו ארצה ואם רעה תמצא בו ומת׃
1 Kings 1:53 וישׁלח המלך שׁלמה וירדהו מעל המזבח ויבא וישׁתחו למלך שׁלמה ויאמר לו שׁלמה לך לביתך׃
1 Kings 2:1 ויקרבו ימי דוד למות ויצו את שׁלמה בנו לאמר׃
1 Kings 2:2 אנכי הלך בדרך כל הארץ וחזקת והיית לאישׁ׃
1 Kings 2:3 ושׁמרת את משׁמרת יהוה אלהיך ללכת בדרכיו לשׁמר חקתיו מצותיו ומשׁפטיו ועדותיו ככתוב בתורת משׁה למען תשׂכיל את כל אשׁר תעשׂה ואת כל אשׁר תפנה שׁם׃
1 Kings 2:4 למען יקים יהוה את דברו אשׁר דבר עלי לאמר אם ישׁמרו בניך את דרכם ללכת לפני באמת בכל לבבם ובכל נפשׁם לאמר לא יכרת לך אישׁ מעל כסא ישׂראל׃
1 Kings 2:5 וגם אתה ידעת את אשׁר עשׂה לי יואב בן צרויה אשׁר עשׂה לשׁני שׂרי צבאות ישׂראל לאבנר בן נר ולעמשׂא בן יתר ויהרגם וישׂם דמי מלחמה בשׁלם ויתן דמי מלחמה בחגרתו אשׁר במתניו ובנעלו אשׁר ברגליו׃
1 Kings 2:6 ועשׂית כחכמתך ולא תורד שׂיבתו בשׁלם שׁאל׃
1 Kings 2:7 ולבני ברזלי הגלעדי תעשׂה חסד והיו באכלי שׁלחנך כי כן קרבו אלי בברחי מפני אבשׁלום אחיך׃
1 Kings 2:8 והנה עמך שׁמעי בן גרא בן הימיני מבחרים והוא קללני קללה נמרצת ביום לכתי מחנים והוא ירד לקראתי הירדן ואשׁבע לו ביהוה לאמר אם אמיתך בחרב׃
1 Kings 2:9 ועתה אל תנקהו כי אישׁ חכם אתה וידעת את אשׁר תעשׂה לו והורדת את שׂיבתו בדם שׁאול׃
1 Kings 2:10 וישׁכב דוד עם אבתיו ויקבר בעיר דוד׃
1 Kings 2:11 והימים אשׁר מלך דוד על ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלשׁ שׁנים׃
1 Kings 2:12 ושׁלמה ישׁב על כסא דוד אביו ותכן מלכתו מאד׃
1 Kings 2:13 ויבא אדניהו בן חגית אל בת-שׁבע אם שׁלמה ותאמר השׁלום באך ויאמר שׁלום׃
1 Kings 2:14 ויאמר דבר לי אליך ותאמר דבר׃
1 Kings 2:15 ויאמר את ידעת כי לי היתה המלוכה ועלי שׂמו כל ישׂראל פניהם למלך ותסב המלוכה ותהי לאחי כי מיהוה היתה׃
1 Kings 2:16 ועתה שׁאלה אחת אנכי שׁאל מאתך אל תשׁבי את פני ותאמר אליו דבר׃
1 Kings 2:17 ויאמר אמרי נא לשׁלמה המלך כי לא ישׁיב את פניך ויתן לי את אבישׁג השׁונמית לאשׁה׃
1 Kings 2:18 ותאמר בת-שׁבע טוב אנכי אדבר עליך אל המלך׃
1 Kings 2:19 ותבא בת-שׁבע אל המלך שׁלמה לדבר לו על אדניהו ויקם המלך לקראתה וישׁתחו לה וישׁב על כסאו וישׂם כסא לאם המלך ותשׁב לימינו׃
1 Kings 2:20 ותאמר שׁאלה אחת קטנה אנכי שׁאלת מאתך אל תשׁב את פני ויאמר לה המלך שׁאלי אמי כי לא אשׁיב את פניך׃
1 Kings 2:21 ותאמר יתן את אבישׁג השׁנמית לאדניהו אחיך לאשׁה׃
1 Kings 2:22 ויען המלך שׁלמה ויאמר לאמו ולמה את שׁאלת את אבישׁג השׁנמית לאדניהו ושׁאלי לו את המלוכה כי הוא אחי הגדול ממני ולו ולאביתר הכהן וליואב בן צרויה׃
1 Kings 2:23 וישׁבע המלך שׁלמה ביהוה לאמר כה יעשׂה לי אלהים וכה יוסיף כי בנפשׁו דבר אדניהו את הדבר הזה׃
1 Kings 2:24 ועתה חי יהוה אשׁר הכינני ויושׁיביני על כסא דוד אבי ואשׁר עשׂה לי בית כאשׁר דבר כי היום יומת אדניהו׃
1 Kings 2:25 וישׁלח המלך שׁלמה ביד בניהו בן יהוידע ויפגע בו וימת׃
1 Kings 2:26 ולאביתר הכהן אמר המלך ענתת לך על שׂדיך כי אישׁ מות אתה וביום הזה לא אמיתך כי נשׂאת את ארון אדני יהוה לפני דוד אבי וכי התענית בכל אשׁר התענה אבי׃
1 Kings 2:27 ויגרשׁ שׁלמה את אביתר מהיות כהן ליהוה למלא את דבר יהוה אשׁר דבר על בית עלי בשׁלה׃
1 Kings 2:28 והשׁמעה באה עד יואב כי יואב נטה אחרי אדניה ואחרי אבשׁלום לא נטה וינס יואב אל אהל יהוה ויחזק בקרנות המזבח׃
1 Kings 2:29 ויגד למלך שׁלמה כי נס יואב אל אהל יהוה והנה אצל המזבח וישׁלח שׁלמה את בניהו בן יהוידע לאמר לך פגע׃
1 Kings 2:30 ויבא בניהו אל אהל יהוה ויאמר אליו כה אמר המלך צא ויאמר לא כי פה אמות וישׁב בניהו את המלך דבר לאמר כה דבר יואב וכה ענני׃
1 Kings 2:31 ויאמר לו המלך עשׂה כאשׁר דבר ופגע בו וקברתו והסירת דמי חנם אשׁר שׁפך יואב מעלי ומעל בית אבי׃
1 Kings 2:32 והשׁיב יהוה את דמו על ראשׁו אשׁר פגע בשׁני אנשׁים צדקים וטבים ממנו ויהרגם בחרב ואבי דוד לא ידע את אבנר בן נר שׂר צבא ישׂראל ואת עמשׂא בן יתר שׂר צבא יהודה׃
1 Kings 2:33 ושׁבו דמיהם בראשׁ יואב ובראשׁ זרעו לעלם ולדוד ולזרעו ולביתו ולכסאו יהיה שׁלום עד עולם מעם יהוה׃
1 Kings 2:34 ויעל בניהו בן יהוידע ויפגע בו וימתהו ויקבר בביתו במדבר׃
1 Kings 2:35 ויתן המלך את בניהו בן יהוידע תחתיו על הצבא ואת צדוק הכהן נתן המלך תחת אביתר׃
1 Kings 2:36 וישׁלח המלך ויקרא לשׁמעי ויאמר לו בנה לך בית בירושׁלם וישׁבת שׁם ולא תצא משׁם אנה ואנה׃
1 Kings 2:37 והיה ביום צאתך ועברת את נחל קדרון ידע תדע כי מות תמות דמך יהיה בראשׁך׃
1 Kings 2:38 ויאמר שׁמעי למלך טוב הדבר כאשׁר דבר אדני המלך כן יעשׂה עבדך וישׁב שׁמעי בירושׁלם ימים רבים׃
1 Kings 2:39 ויהי מקץ שׁלשׁ שׁנים ויברחו שׁני עבדים לשׁמעי אל אכישׁ בן מעכה מלך גת ויגידו לשׁמעי לאמר הנה עבדיך בגת׃
1 Kings 2:40 ויקם שׁמעי ויחבשׁ את חמרו וילך גתה אל אכישׁ לבקשׁ את עבדיו וילך שׁמעי ויבא את עבדיו מגת׃
1 Kings 2:41 ויגד לשׁלמה כי הלך שׁמעי מירושׁלם גת וישׁב׃
1 Kings 2:42 וישׁלח המלך ויקרא לשׁמעי ויאמר אליו הלוא השׁבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שׁמעתי׃
1 Kings 2:43 ומדוע לא שׁמרת את שׁבעת יהוה ואת המצוה אשׁר צויתי עליך׃
1 Kings 2:44 ויאמר המלך אל שׁמעי אתה ידעת את כל הרעה אשׁר ידע לבבך אשׁר עשׂית לדוד אבי והשׁיב יהוה את רעתך בראשׁך׃
1 Kings 2:45 והמלך שׁלמה ברוך וכסא דוד יהיה נכון לפני יהוה עד עולם׃
1 Kings 2:46 ויצו המלך את בניהו בן יהוידע ויצא ויפגע בו וימת והממלכה נכונה ביד שׁלמה׃
1 Kings 3:1 ויתחתן שׁלמה את פרעה מלך מצרים ויקח את בת פרעה ויביאה אל עיר דוד עד כלתו לבנות את ביתו ואת בית יהוה ואת חומת ירושׁלם סביב׃
1 Kings 3:2 רק העם מזבחים בבמות כי לא נבנה בית לשׁם יהוה עד הימים ההם׃
1 Kings 3:3 ויאהב שׁלמה את יהוה ללכת בחקות דוד אביו רק בבמות הוא מזבח ומקטיר׃
1 Kings 3:4 וילך המלך גבענה לזבח שׁם כי היא הבמה הגדולה אלף עלות יעלה שׁלמה על המזבח ההוא׃
1 Kings 3:5 בגבעון נראה יהוה אל שׁלמה בחלום הלילה ויאמר אלהים שׁאל מה אתן׃
1 Kings 3:6 ויאמר שׁלמה אתה עשׂית עם עבדך דוד אבי חסד גדול כאשׁר הלך לפניך באמת ובצדקה ובישׁרת לבב עמך ותשׁמר לו את החסד הגדול הזה ותתן לו בן ישׁב על כסאו כיום הזה׃
1 Kings 3:7 ועתה יהוה אלהי אתה המלכת את עבדך תחת דוד אבי ואנכי נער קטן לא אדע צאת ובא׃
1 Kings 3:8 ועבדך בתוך עמך אשׁר בחרת עם רב אשׁר לא ימנה ולא יספר מרב׃
1 Kings 3:9 ונתת לעבדך לב שׁמע לשׁפט את עמך להבין בין טוב לרע כי מי יוכל לשׁפט את עמך הכבד הזה׃
1 Kings 3:10 וייטב הדבר בעיני אדני כי שׁאל שׁלמה את הדבר הזה׃
1 Kings 3:11 ויאמר אלהים אליו יען אשׁר שׁאלת את הדבר הזה ולא שׁאלת לך ימים רבים ולא שׁאלת לך עשׁר ולא שׁאלת נפשׁ איביך ושׁאלת לך הבין לשׁמע משׁפט׃
1 Kings 3:12 הנה עשׂיתי כדבריך הנה נתתי לך לב חכם ונבון אשׁר כמוך לא היה לפניך ואחריך לא יקום כמוך׃
1 Kings 3:13 וגם אשׁר לא שׁאלת נתתי לך גם עשׁר גם כבוד אשׁר לא היה כמוך אישׁ במלכים כל ימיך׃
1 Kings 3:14 ואם תלך בדרכי לשׁמר חקי ומצותי כאשׁר הלך דויד אביך והארכתי את ימיך׃
1 Kings 3:15 ויקץ שׁלמה והנה חלום ויבוא ירושׁלם ויעמד לפני ארון ברית אדני ויעל עלות ויעשׂ שׁלמים ויעשׂ משׁתה לכל עבדיו׃
1 Kings 3:16 אז תבאנה שׁתים נשׁים זנות אל המלך ותעמדנה לפניו׃
1 Kings 3:17 ותאמר האשׁה האחת בי אדני אני והאשׁה הזאת ישׁבת בבית אחד ואלד עמה בבית׃
1 Kings 3:18 ויהי ביום השׁלישׁי ללדתי ותלד גם האשׁה הזאת ואנחנו יחדו אין זר אתנו בבית זולתי שׁתים אנחנו בבית׃
1 Kings 3:19 וימת בן האשׁה הזאת לילה אשׁר שׁכבה עליו׃
1 Kings 3:20 ותקם בתוך הלילה ותקח את בני מאצלי ואמתך ישׁנה ותשׁכיבהו בחיקה ואת בנה המת השׁכיבה בחיקי׃
1 Kings 3:21 ואקם בבקר להיניק את בני והנה מת ואתבונן אליו בבקר והנה לא היה בני אשׁר ילדתי׃
1 Kings 3:22 ותאמר האשׁה האחרת לא כי בני החי ובנך המת וזאת אמרת לא כי בנך המת ובני החי ותדברנה לפני המלך׃
1 Kings 3:23 ויאמר המלך זאת אמרת זה בני החי ובנך המת וזאת אמרת לא כי בנך המת ובני החי׃
1 Kings 3:24 ויאמר המלך קחו לי חרב ויבאו החרב לפני המלך׃
1 Kings 3:25 ויאמר המלך גזרו את הילד החי לשׁנים ותנו את החצי לאחת ואת החצי לאחת׃
1 Kings 3:26 ותאמר האשׁה אשׁר בנה החי אל המלך כי נכמרו רחמיה על בנה ותאמר בי אדני תנו לה את הילוד החי והמת אל תמיתהו וזאת אמרת גם לי גם לך לא יהיה גזרו׃
1 Kings 3:27 ויען המלך ויאמר תנו לה את הילוד החי והמת לא תמיתהו היא אמו׃
1 Kings 3:28 וישׁמעו כל ישׂראל את המשׁפט אשׁר שׁפט המלך ויראו מפני המלך כי ראו כי חכמת אלהים בקרבו לעשׂות משׁפט׃
1 Kings 4:1 ויהי המלך שׁלמה מלך על כל ישׂראל׃
1 Kings 4:2 ואלה השׂרים אשׁר לו עזריהו בן צדוק הכהן׃
1 Kings 4:3 אליחרף ואחיה בני שׁישׁא ספרים יהושׁפט בן אחילוד המזכיר׃
1 Kings 4:4 ובניהו בן יהוידע על הצבא וצדוק ואביתר כהנים׃
1 Kings 4:5 ועזריהו בן נתן על הנצבים וזבוד בן נתן כהן רעה המלך׃
1 Kings 4:6 ואחישׁר על הבית ואדנירם בן עבדא על המס׃
1 Kings 4:7 ולשׁלמה שׁנים עשׂר נצבים על כל ישׂראל וכלכלו את המלך ואת ביתו חדשׁ בשׁנה יהיה על אחד לכלכל׃
1 Kings 4:8 ואלה שׁמותם בן חור בהר אפרים׃
1 Kings 4:9 בן דקר במקץ ובשׁעלבים ובית שׁמשׁ ואילון בית חנן׃
1 Kings 4:10 בן חסד בארבות לו שׂכה וכל ארץ חפר׃
1 Kings 4:11 בן אבינדב כל נפת דאר טפת בת שׁלמה היתה לו לאשׁה׃
1 Kings 4:12 בענא בן אחילוד תענך ומגדו וכל בית שׁאן אשׁר אצל צרתנה מתחת ליזרעאל מבית שׁאן עד אבל מחולה עד מעבר ליקמעם׃
1 Kings 4:13 בן גבר ברמת גלעד לו חות יאיר בן מנשׁה אשׁר בגלעד לו חבל ארגב אשׁר בבשׁן שׁשׁים ערים גדלות חומה ובריח נחשׁת׃
1 Kings 4:14 אחינדב בן עדא מחנימה׃
1 Kings 4:15 אחימעץ בנפתלי גם הוא לקח את בשׂמת בת שׁלמה לאשׁה׃
1 Kings 4:16 בענא בן חושׁי באשׁר ובעלות׃
1 Kings 4:17 יהושׁפט בן פרוח בישׂשכר׃
1 Kings 4:18 שׁמעי בן אלא בבנימן׃
1 Kings 4:19 גבר בן ארי בארץ גלעד ארץ סיחון מלך האמרי ועג מלך הבשׁן ונציב אחד אשׁר בארץ׃
1 Kings 4:20 יהודה וישׂראל רבים כחול אשׁר על הים לרב אכלים ושׁתים ושׂמחים׃
1 Kings 4:21 (5:1) ושׁלמה היה מושׁל בכל הממלכות מן הנהר ארץ פלשׁתים ועד גבול מצרים מגשׁים מנחה ועבדים את שׁלמה כל ימי חייו׃
1 Kings 4:22 (5:2) ויהי לחם שׁלמה ליום אחד שׁלשׁים כר סלת ושׁשׁים כר קמח׃
1 Kings 4:23 (5:3) עשׂרה בקר בראים ועשׂרים בקר רעי ומאה צאן לבד מאיל וצבי ויחמור וברברים אבוסים׃
1 Kings 4:24 (5:4) כי הוא רדה בכל עבר הנהר מתפסח ועד עזה בכל מלכי עבר הנהר ושׁלום היה לו מכל עבריו מסביב׃
1 Kings 4:25 (5:5) וישׁב יהודה וישׂראל לבטח אישׁ תחת גפנו ותחת תאנתו מדן ועד באר שׁבע כל ימי שׁלמה׃
1 Kings 4:26 (5:6) ויהי לשׁלמה ארבעים אלף ארות סוסים למרכבו ושׁנים עשׂר אלף פרשׁים׃
1 Kings 4:27 (5:7) וכלכלו הנצבים האלה את המלך שׁלמה ואת כל הקרב אל שׁלחן המלך שׁלמה אישׁ חדשׁו לא יעדרו דבר׃
1 Kings 4:28 (5:8) והשׂערים והתבן לסוסים ולרכשׁ יבאו אל המקום אשׁר יהיה שׁם אישׁ כמשׁפטו׃
1 Kings 4:29 (5:9) ויתן אלהים חכמה לשׁלמה ותבונה הרבה מאד ורחב לב כחול אשׁר על שׂפת הים׃
1 Kings 4:30 (5:10) ותרב חכמת שׁלמה מחכמת כל בני קדם ומכל חכמת מצרים׃
1 Kings 4:31 (5:11) ויחכם מכל האדם מאיתן האזרחי והימן וכלכל ודרדע בני מחול ויהי שׁמו בכל הגוים סביב׃
1 Kings 4:32 (5:12) וידבר שׁלשׁת אלפים משׁל ויהי שׁירו חמשׁה ואלף׃
1 Kings 4:33 (5:13) וידבר על העצים מן הארז אשׁר בלבנון ועד האזוב אשׁר יצא בקיר וידבר על הבהמה ועל העוף ועל הרמשׂ ועל הדגים׃
1 Kings 4:34 (5:14) ויבאו מכל העמים לשׁמע את חכמת שׁלמה מאת כל מלכי הארץ אשׁר שׁמעו את חכמתו׃
1 Kings 5:1 (5:15) וישׁלח חירם מלך צור את עבדיו אל שׁלמה כי שׁמע כי אתו משׁחו למלך תחת אביהו כי אהב היה חירם לדוד כל הימים׃
1 Kings 5:2 (5:16) וישׁלח שׁלמה אל חירם לאמר׃
1 Kings 5:3 (5:17) אתה ידעת את דוד אבי כי לא יכל לבנות בית לשׁם יהוה אלהיו מפני המלחמה אשׁר סבבהו עד תת יהוה אתם תחת כפות רגלו׃
1 Kings 5:4 (5:18) ועתה הניח יהוה אלהי לי מסביב אין שׂטן ואין פגע רע׃
1 Kings 5:5 (5:19) והנני אמר לבנות בית לשׁם יהוה אלהי כאשׁר דבר יהוה אל דוד אבי לאמר בנך אשׁר אתן תחתיך על כסאך הוא יבנה הבית לשׁמי׃
1 Kings 5:6 (5:20) ועתה צוה ויכרתו לי ארזים מן הלבנון ועבדי יהיו עם עבדיך ושׂכר עבדיך אתן לך ככל אשׁר תאמר כי אתה ידעת כי אין בנו אישׁ ידע לכרת עצים כצדנים׃
1 Kings 5:7 (5:21) ויהי כשׁמע חירם את דברי שׁלמה וישׂמח מאד ויאמר ברוך יהוה היום אשׁר נתן לדוד בן חכם על העם הרב הזה׃
1 Kings 5:8 (5:22) וישׁלח חירם אל שׁלמה לאמר שׁמעתי את אשׁר שׁלחת אלי אני אעשׂה את כל חפצך בעצי ארזים ובעצי ברושׁים׃
1 Kings 5:9 (5:23) עבדי ירדו מן הלבנון ימה ואני אשׂימם דברות בים עד המקום אשׁר תשׁלח אלי ונפצתים שׁם ואתה תשׂא ואתה תעשׂה את חפצי לתת לחם ביתי׃
1 Kings 5:10 (5:24) ויהי חירום נתן לשׁלמה עצי ארזים ועצי ברושׁים כל חפצו׃
1 Kings 5:11 (5:25) ושׁלמה נתן לחירם עשׂרים אלף כר חטים מכלת לביתו ועשׂרים כר שׁמן כתית כה יתן שׁלמה לחירם שׁנה בשׁנה׃
1 Kings 5:12 (5:26) ויהוה נתן חכמה לשׁלמה כאשׁר דבר לו ויהי שׁלם בין חירם ובין שׁלמה ויכרתו ברית שׁניהם׃
1 Kings 5:13 (5:27) ויעל המלך שׁלמה מס מכל ישׂראל ויהי המס שׁלשׁים אלף אישׁ׃
1 Kings 5:14 (5:28) וישׁלחם לבנונה עשׂרת אלפים בחדשׁ חליפות חדשׁ יהיו בלבנון שׁנים חדשׁים בביתו ואדנירם על המס׃
1 Kings 5:15 (5:29) ויהי לשׁלמה שׁבעים אלף נשׂא סבל ושׁמנים אלף חצב בהר׃
1 Kings 5:16 (5:30) לבד משׂרי הנצבים לשׁלמה אשׁר על המלאכה שׁלשׁת אלפים ושׁלשׁ מאות הרדים בעם העשׂים במלאכה׃
1 Kings 5:17 (5:31) ויצו המלך ויסעו אבנים גדלות אבנים יקרות ליסד הבית אבני גזית׃
1 Kings 5:18 (5:32) ויפסלו בני שׁלמה ובני חירום והגבלים ויכינו העצים והאבנים לבנות הבית׃
1 Kings 6:1 ויהי בשׁמונים שׁנה וארבע מאות שׁנה לצאת בני ישׂראל מארץ מצרים בשׁנה הרביעית בחדשׁ זו הוא החדשׁ השׁני למלך שׁלמה על ישׂראל ויבן הבית ליהוה׃
1 Kings 6:2 והבית אשׁר בנה המלך שׁלמה ליהוה שׁשׁים אמה ארכו ועשׂרים רחבו ושׁלשׁים אמה קומתו׃
1 Kings 6:3 והאולם על פני היכל הבית עשׂרים אמה ארכו על פני רחב הבית עשׂר באמה רחבו על פני הבית׃
1 Kings 6:4 ויעשׂ לבית חלוני שׁקפים אטמים׃
1 Kings 6:5 ויבן על קיר הבית יצוע סביב את קירות הבית סביב להיכל ולדביר ויעשׂ צלעות סביב׃
1 Kings 6:6 היצוע התחתנה חמשׁ באמה רחבה והתיכנה שׁשׁ באמה רחבה והשׁלישׁית שׁבע באמה רחבה כי מגרעות נתן לבית סביב חוצה לבלתי אחז בקירות הבית׃
1 Kings 6:7 והבית בהבנתו אבן שׁלמה מסע נבנה ומקבות והגרזן כל כלי ברזל לא נשׁמע בבית בהבנתו׃
1 Kings 6:8 פתח הצלע התיכנה אל כתף הבית הימנית ובלולים יעלו על התיכנה ומן התיכנה אל השׁלשׁים׃
1 Kings 6:9 ויבן את הבית ויכלהו ויספן את הבית גבים ושׂדרת בארזים׃
1 Kings 6:10 ויבן את היצוע על כל הבית חמשׁ אמות קומתו ויאחז את הבית בעצי ארזים׃
1 Kings 6:11 ויהי דבר יהוה אל שׁלמה לאמר׃
1 Kings 6:12 הבית הזה אשׁר אתה בנה אם תלך בחקתי ואת משׁפטי תעשׂה ושׁמרת את כל מצותי ללכת בהם והקמתי את דברי אתך אשׁר דברתי אל דוד אביך׃
1 Kings 6:13 ושׁכנתי בתוך בני ישׂראל ולא אעזב את עמי ישׂראל׃
1 Kings 6:14 ויבן שׁלמה את הבית ויכלהו׃
1 Kings 6:15 ויבן את קירות הבית מביתה בצלעות ארזים מקרקע הבית עד קירות הספן צפה עץ מבית ויצף את קרקע הבית בצלעות ברושׁים׃
1 Kings 6:16 ויבן את עשׂרים אמה מירכותי הבית בצלעות ארזים מן הקרקע עד הקירות ויבן לו מבית לדביר לקדשׁ הקדשׁים׃
1 Kings 6:17 וארבעים באמה היה הבית הוא ההיכל לפני׃
1 Kings 6:18 וארז אל הבית פנימה מקלעת פקעים ופטורי צצים הכל ארז אין אבן נראה׃
1 Kings 6:19 ודביר בתוך הבית מפנימה הכין לתתן שׁם את ארון ברית יהוה׃
1 Kings 6:20 ולפני הדביר עשׂרים אמה ארך ועשׂרים אמה רחב ועשׂרים אמה קומתו ויצפהו זהב סגור ויצף מזבח ארז׃
1 Kings 6:21 ויצף שׁלמה את הבית מפנימה זהב סגור ויעבר ברתיקות זהב לפני הדביר ויצפהו זהב׃
1 Kings 6:22 ואת כל הבית צפה זהב עד תם כל הבית וכל המזבח אשׁר לדביר צפה זהב׃
1 Kings 6:23 ויעשׂ בדביר שׁני כרובים עצי שׁמן עשׂר אמות קומתו׃
1 Kings 6:24 וחמשׁ אמות כנף הכרוב האחת וחמשׁ אמות כנף הכרוב השׁנית עשׂר אמות מקצות כנפיו ועד קצות כנפיו׃
1 Kings 6:25 ועשׂר באמה הכרוב השׁני מדה אחת וקצב אחד לשׁני הכרבים׃
1 Kings 6:26 קומת הכרוב האחד עשׂר באמה וכן הכרוב השׁני׃
1 Kings 6:27 ויתן את הכרובים בתוך הבית הפנימי ויפרשׂו את כנפי הכרבים ותגע כנף האחד בקיר וכנף הכרוב השׁני נגעת בקיר השׁני וכנפיהם אל תוך הבית נגעת כנף אל כנף׃
1 Kings 6:28 ויצף את הכרובים זהב׃
1 Kings 6:29 ואת כל קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון׃
1 Kings 6:30 ואת קרקע הבית צפה זהב לפנימה ולחיצון׃
1 Kings 6:31 ואת פתח הדביר עשׂה דלתות עצי שׁמן האיל מזוזות חמשׁית׃
1 Kings 6:32 ושׁתי דלתות עצי שׁמן וקלע עליהם מקלעות כרובים ותמרות ופטורי צצים וצפה זהב וירד על הכרובים ועל התמרות את הזהב׃
1 Kings 6:33 וכן עשׂה לפתח ההיכל מזוזות עצי שׁמן מאת רבעית׃
1 Kings 6:34 ושׁתי דלתות עצי ברושׁים שׁני צלעים הדלת האחת גלילים ושׁני קלעים הדלת השׁנית גלילים׃
1 Kings 6:35 וקלע כרובים ותמרות ופטרי צצים וצפה זהב מישׁר על המחקה׃
1 Kings 6:36 ויבן את החצר הפנימית שׁלשׁה טורי גזית וטור כרתת ארזים׃
1 Kings 6:37 בשׁנה הרביעית יסד בית יהוה בירח זו׃
1 Kings 6:38 ובשׁנה האחת עשׂרה בירח בול הוא החדשׁ השׁמיני כלה הבית לכל דבריו ולכל משׁפטו ויבנהו שׁבע שׁנים׃
1 Kings 7:1 ואת ביתו בנה שׁלמה שׁלשׁ עשׂרה שׁנה ויכל את כל ביתו׃
1 Kings 7:2 ויבן את בית יער הלבנון מאה אמה ארכו וחמשׁים אמה רחבו ושׁלשׁים אמה קומתו על ארבעה טורי עמודי ארזים וכרתות ארזים על העמודים׃
1 Kings 7:3 וספן בארז ממעל על הצלעת אשׁר על העמודים ארבעים וחמשׁה חמשׁה עשׂר הטור׃
1 Kings 7:4 ושׁקפים שׁלשׁה טורים ומחזה אל מחזה שׁלשׁ פעמים׃
1 Kings 7:5 וכל הפתחים והמזוזות רבעים שׁקף ומול מחזה אל מחזה שׁלשׁ פעמים׃
1 Kings 7:6 ואת אולם העמודים עשׂה חמשׁים אמה ארכו ושׁלשׁים אמה רחבו ואולם על פניהם ועמדים ועב על פניהם׃
1 Kings 7:7 ואולם הכסא אשׁר ישׁפט שׁם אלם המשׁפט עשׂה וספון בארז מהקרקע עד הקרקע׃
1 Kings 7:8 וביתו אשׁר ישׁב שׁם חצר האחרת מבית לאולם כמעשׂה הזה היה ובית יעשׂה לבת פרעה אשׁר לקח שׁלמה כאולם הזה׃
1 Kings 7:9 כל אלה אבנים יקרת כמדת גזית מגררות במגרה מבית ומחוץ וממסד עד הטפחות ומחוץ עד החצר הגדולה׃
1 Kings 7:10 ומיסד אבנים יקרות אבנים גדלות אבני עשׂר אמות ואבני שׁמנה אמות׃
1 Kings 7:11 ומלמעלה אבנים יקרות כמדות גזית וארז׃
1 Kings 7:12 וחצר הגדולה סביב שׁלשׁה טורים גזית וטור כרתת ארזים ולחצר בית יהוה הפנימית ולאלם הבית׃
1 Kings 7:13 וישׁלח המלך שׁלמה ויקח את חירם מצר׃
1 Kings 7:14 בן אשׁה אלמנה הוא ממטה נפתלי ואביו אישׁ צרי חרשׁ נחשׁת וימלא את החכמה ואת התבונה ואת הדעת לעשׂות כל מלאכה בנחשׁת ויבוא אל המלך שׁלמה ויעשׂ את כל מלאכתו׃
1 Kings 7:15 ויצר את שׁני העמודים נחשׁת שׁמנה עשׂרה אמה קומת העמוד האחד וחוט שׁתים עשׂרה אמה יסב את העמוד השׁני׃
1 Kings 7:16 ושׁתי כתרת עשׂה לתת על ראשׁי העמודים מצק נחשׁת חמשׁ אמות קומת הכתרת האחת וחמשׁ אמות קומת הכתרת השׁנית׃
1 Kings 7:17 שׂבכים מעשׂה שׂבכה גדלים מעשׂה שׁרשׁרות לכתרת אשׁר על ראשׁ העמודים שׁבעה לכתרת האחת ושׁבעה לכתרת השׁנית׃
1 Kings 7:18 ויעשׂ את העמודים ושׁני טורים סביב על השׂבכה האחת לכסות את הכתרת אשׁר על ראשׁ הרמנים וכן עשׂה לכתרת השׁנית׃
1 Kings 7:19 וכתרת אשׁר על ראשׁ העמודים מעשׂה שׁושׁן באולם ארבע אמות׃
1 Kings 7:20 וכתרת על שׁני העמודים גם ממעל מלעמת הבטן אשׁר לעבר שׂבכה והרמונים מאתים טרים סביב על הכתרת השׁנית׃
1 Kings 7:21 ויקם את העמדים לאלם ההיכל ויקם את העמוד הימני ויקרא את שׁמו יכין ויקם את העמוד השׂמאלי ויקרא את שׁמו בעז׃
1 Kings 7:22 ועל ראשׁ העמודים מעשׂה שׁושׁן ותתם מלאכת העמודים׃
1 Kings 7:23 ויעשׂ את הים מוצק עשׂר באמה משׂפתו עד שׂפתו עגל סביב וחמשׁ באמה קומתו וקוה שׁלשׁים באמה יסב אתו סביב׃
1 Kings 7:24 ופקעים מתחת לשׂפתו סביב סבבים אתו עשׂר באמה מקפים את הים סביב שׁני טורים הפקעים יצקים ביצקתו׃
1 Kings 7:25 עמד על שׁני עשׂר בקר שׁלשׁה פנים צפונה ושׁלשׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל אחריהם ביתה׃
1 Kings 7:26 ועביו טפח ושׂפתו כמעשׂה שׂפת כוס פרח שׁושׁן אלפים בת יכיל׃
1 Kings 7:27 ויעשׂ את המכנות עשׂר נחשׁת ארבע באמה ארך המכונה האחת וארבע באמה רחבה ושׁלשׁ באמה קומתה׃
1 Kings 7:28 וזה מעשׂה המכונה מסגרת להם ומסגרת בין השׁלבים׃
1 Kings 7:29 ועל המסגרות אשׁר בין השׁלבים אריות בקר וכרובים ועל השׁלבים כן ממעל ומתחת לאריות ולבקר ליות מעשׂה מורד׃
1 Kings 7:30 וארבעה אופני נחשׁת למכונה האחת וסרני נחשׁת וארבעה פעמתיו כתפת להם מתחת לכיר הכתפת יצקות מעבר אישׁ ליות׃
1 Kings 7:31 ופיהו מבית לכתרת ומעלה באמה ופיה עגל מעשׂה כן אמה וחצי האמה וגם על פיה מקלעות ומסגרתיהם מרבעות לא עגלות׃
1 Kings 7:32 וארבעת האופנים למתחת למסגרות וידות האופנים במכונה וקומת האופן האחד אמה וחצי האמה׃
1 Kings 7:33 ומעשׂה האופנים כמעשׂה אופן המרכבה ידותם וגביהם וחשׁקיהם וחשׁריהם הכל מוצק׃
1 Kings 7:34 וארבע כתפות אל ארבע פנות המכנה האחת מן המכנה כתפיה׃
1 Kings 7:35 ובראשׁ המכונה חצי האמה קומה עגל סביב ועל ראשׁ המכנה ידתיה ומסגרתיה ממנה׃
1 Kings 7:36 ויפתח על הלחת ידתיה ועל ומסגרתיה כרובים אריות ותמרת כמער אישׁ וליות סביב׃
1 Kings 7:37 כזאת עשׂה את עשׂר המכנות מוצק אחד מדה אחת קצב אחד לכלהנה׃
1 Kings 7:38 ויעשׂ עשׂרה כירות נחשׁת ארבעים בת יכיל הכיור האחד ארבע באמה הכיור האחד כיור אחד על המכונה האחת לעשׂר המכנות׃
1 Kings 7:39 ויתן את המכנות חמשׁ על כתף הבית מימין וחמשׁ על כתף הבית משׂמאלו ואת הים נתן מכתף הבית הימנית קדמה ממול נגב׃
1 Kings 7:40 ויעשׂ חירום את הכירות ואת היעים ואת המזרקות ויכל חירם לעשׂות את כל המלאכה אשׁר עשׂה למלך שׁלמה בית יהוה׃
1 Kings 7:41 עמדים שׁנים וגלת הכתרת אשׁר על ראשׁ העמדים שׁתים והשׂבכות שׁתים לכסות את שׁתי גלת הכתרת אשׁר על ראשׁ העמודים׃
1 Kings 7:42 ואת הרמנים ארבע מאות לשׁתי השׂבכות שׁני טורים רמנים לשׂבכה האחת לכסות את שׁתי גלת הכתרת אשׁר על פני העמודים׃
1 Kings 7:43 ואת המכנות עשׂר ואת הכירת עשׂרה על המכנות׃
1 Kings 7:44 ואת הים האחד ואת הבקר שׁנים עשׂר תחת הים׃
1 Kings 7:45 ואת הסירות ואת היעים ואת המזרקות ואת כל הכלים האהל אשׁר עשׂה חירם למלך שׁלמה בית יהוה נחשׁת ממרט׃
1 Kings 7:46 בככר הירדן יצקם המלך במעבה האדמה בין סכות ובין צרתן׃
1 Kings 7:47 וינח שׁלמה את כל הכלים מרב מאד מאד לא נחקר משׁקל הנחשׁת׃
1 Kings 7:48 ויעשׂ שׁלמה את כל הכלים אשׁר בית יהוה את מזבח הזהב ואת השׁלחן אשׁר עליו לחם הפנים זהב׃
1 Kings 7:49 ואת המנרות חמשׁ מימין וחמשׁ משׂמאול לפני הדביר זהב סגור והפרח והנרת והמלקחים זהב׃
1 Kings 7:50 והספות והמזמרות והמזרקות והכפות והמחתות זהב סגור והפתות לדלתות הבית הפנימי לקדשׁ הקדשׁים לדלתי הבית להיכל זהב׃
1 Kings 7:51 ותשׁלם כל המלאכה אשׁר עשׂה המלך שׁלמה בית יהוה ויבא שׁלמה את קדשׁי דוד אביו את הכסף ואת הזהב ואת הכלים נתן באצרות בית יהוה׃
1 Kings 8:1 אז יקהל שׁלמה את זקני ישׂראל את כל ראשׁי המטות נשׂיאי האבות לבני ישׂראל אל המלך שׁלמה ירושׁלם להעלות את ארון ברית יהוה מעיר דוד היא ציון׃
1 Kings 8:2 ויקהלו אל המלך שׁלמה כל אישׁ ישׂראל בירח האתנים בחג הוא החדשׁ השׁביעי׃
1 Kings 8:3 ויבאו כל זקני ישׂראל וישׂאו הכהנים את הארון׃
1 Kings 8:4 ויעלו את ארון יהוה ואת אהל מועד ואת כל כלי הקדשׁ אשׁר באהל ויעלו אתם הכהנים והלוים׃
1 Kings 8:5 והמלך שׁלמה וכל עדת ישׂראל הנועדים עליו אתו לפני הארון מזבחים צאן ובקר אשׁר לא יספרו ולא ימנו מרב׃
1 Kings 8:6 ויבאו הכהנים את ארון ברית יהוה אל מקומו אל דביר הבית אל קדשׁ הקדשׁים אל תחת כנפי הכרובים׃
1 Kings 8:7 כי הכרובים פרשׂים כנפים אל מקום הארון ויסכו הכרבים על הארון ועל בדיו מלמעלה׃
1 Kings 8:8 ויארכו הבדים ויראו ראשׁי הבדים מן הקדשׁ על פני הדביר ולא יראו החוצה ויהיו שׁם עד היום הזה׃
1 Kings 8:9 אין בארון רק שׁני לחות האבנים אשׁר הנח שׁם משׁה בחרב אשׁר כרת יהוה עם בני ישׂראל בצאתם מארץ מצרים׃
1 Kings 8:10 ויהי בצאת הכהנים מן הקדשׁ והענן מלא את בית יהוה׃
1 Kings 8:11 ולא יכלו הכהנים לעמד לשׁרת מפני הענן כי מלא כבוד יהוה את בית יהוה׃
1 Kings 8:12 אז אמר שׁלמה יהוה אמר לשׁכן בערפל׃
1 Kings 8:13 בנה בניתי בית זבל לך מכון לשׁבתך עולמים׃
1 Kings 8:14 ויסב המלך את פניו ויברך את כל קהל ישׂראל וכל קהל ישׂראל עמד׃
1 Kings 8:15 ויאמר ברוך יהוה אלהי ישׂראל אשׁר דבר בפיו את דוד אבי ובידו מלא לאמר׃
1 Kings 8:16 מן היום אשׁר הוצאתי את עמי את ישׂראל ממצרים לא בחרתי בעיר מכל שׁבטי ישׂראל לבנות בית להיות שׁמי שׁם ואבחר בדוד להיות על עמי ישׂראל׃
1 Kings 8:17 ויהי עם לבב דוד אבי לבנות בית לשׁם יהוה אלהי ישׂראל׃
1 Kings 8:18 ויאמר יהוה אל דוד אבי יען אשׁר היה עם לבבך לבנות בית לשׁמי הטיבת כי היה עם לבבך׃
1 Kings 8:19 רק אתה לא תבנה הבית כי אם בנך היצא מחלציך הוא יבנה הבית לשׁמי׃
1 Kings 8:20 ויקם יהוה את דברו אשׁר דבר ואקם תחת דוד אבי ואשׁב על כסא ישׂראל כאשׁר דבר יהוה ואבנה הבית לשׁם יהוה אלהי ישׂראל׃
1 Kings 8:21 ואשׂם שׁם מקום לארון אשׁר שׁם ברית יהוה אשׁר כרת עם אבתינו בהוציאו אתם מארץ מצרים׃
1 Kings 8:22 ויעמד שׁלמה לפני מזבח יהוה נגד כל קהל ישׂראל ויפרשׂ כפיו השׁמים׃
1 Kings 8:23 ויאמר יהוה אלהי ישׂראל אין כמוך אלהים בשׁמים ממעל ועל הארץ מתחת שׁמר הברית והחסד לעבדיך ההלכים לפניך בכל לבם׃
1 Kings 8:24 אשׁר שׁמרת לעבדך דוד אבי את אשׁר דברת לו ותדבר בפיך ובידך מלאת כיום הזה׃
1 Kings 8:25 ועתה יהוה אלהי ישׂראל שׁמר לעבדך דוד אבי את אשׁר דברת לו לאמר לא יכרת לך אישׁ מלפני ישׁב על כסא ישׂראל רק אם ישׁמרו בניך את דרכם ללכת לפני כאשׁר הלכת לפני׃
1 Kings 8:26 ועתה אלהי ישׂראל יאמן נא דבריך אשׁר דברת לעבדך דוד אבי׃
1 Kings 8:27 כי האמנם ישׁב אלהים על הארץ הנה השׁמים ושׁמי השׁמים לא יכלכלוך אף כי הבית הזה אשׁר בניתי׃
1 Kings 8:28 ופנית אל תפלת עבדך ואל תחנתו יהוה אלהי לשׁמע אל הרנה ואל התפלה אשׁר עבדך מתפלל לפניך היום׃
1 Kings 8:29 להיות עינך פתחות אל הבית הזה לילה ויום אל המקום אשׁר אמרת יהיה שׁמי שׁם לשׁמע אל התפלה אשׁר יתפלל עבדך אל המקום הזה׃
1 Kings 8:30 ושׁמעת אל תחנת עבדך ועמך ישׂראל אשׁר יתפללו אל המקום הזה ואתה תשׁמע אל מקום שׁבתך אל השׁמים ושׁמעת וסלחת׃
1 Kings 8:31 את אשׁר יחטא אישׁ לרעהו ונשׁא בו אלה להאלתו ובא אלה לפני מזבחך בבית הזה׃
1 Kings 8:32 ואתה תשׁמע השׁמים ועשׂית ושׁפטת את עבדיך להרשׁיע רשׁע לתת דרכו בראשׁו ולהצדיק צדיק לתת לו כצדקתו׃
1 Kings 8:33 בהנגף עמך ישׂראל לפני אויב אשׁר יחטאו לך ושׁבו אליך והודו את שׁמך והתפללו והתחננו אליך בבית הזה׃
1 Kings 8:34 ואתה תשׁמע השׁמים וסלחת לחטאת עמך ישׂראל והשׁבתם אל האדמה אשׁר נתת לאבותם׃
1 Kings 8:35 בהעצר שׁמים ולא יהיה מטר כי יחטאו לך והתפללו אל המקום הזה והודו את שׁמך ומחטאתם ישׁובון כי תענם׃
1 Kings 8:36 ואתה תשׁמע השׁמים וסלחת לחטאת עבדיך ועמך ישׂראל כי תורם את הדרך הטובה אשׁר ילכו בה ונתתה מטר על ארצך אשׁר נתתה לעמך לנחלה׃
1 Kings 8:37 רעב כי יהיה בארץ דבר כי יהיה שׁדפון ירקון ארבה חסיל כי יהיה כי יצר לו איבו בארץ שׁעריו כל נגע כל מחלה׃
1 Kings 8:38 כל תפלה כל תחנה אשׁר תהיה לכל האדם לכל עמך ישׂראל אשׁר ידעון אישׁ נגע לבבו ופרשׂ כפיו אל הבית הזה׃
1 Kings 8:39 ואתה תשׁמע השׁמים מכון שׁבתך וסלחת ועשׂית ונתת לאישׁ ככל דרכיו אשׁר תדע את לבבו כי אתה ידעת לבדך את לבב כל בני האדם׃
1 Kings 8:40 למען יראוך כל הימים אשׁר הם חיים על פני האדמה אשׁר נתתה לאבתינו׃
1 Kings 8:41 וגם אל הנכרי אשׁר לא מעמך ישׂראל הוא ובא מארץ רחוקה למען שׁמך׃
1 Kings 8:42 כי ישׁמעון את שׁמך הגדול ואת ידך החזקה וזרעך הנטויה ובא והתפלל אל הבית הזה׃
1 Kings 8:43 אתה תשׁמע השׁמים מכון שׁבתך ועשׂית ככל אשׁר יקרא אליך הנכרי למען ידעון כל עמי הארץ את שׁמך ליראה אתך כעמך ישׂראל ולדעת כי שׁמך נקרא על הבית הזה אשׁר בניתי׃
1 Kings 8:44 כי יצא עמך למלחמה על איבו בדרך אשׁר תשׁלחם והתפללו אל יהוה דרך העיר אשׁר בחרת בה והבית אשׁר בנתי לשׁמך׃
1 Kings 8:45 ושׁמעת השׁמים את תפלתם ואת תחנתם ועשׂית משׁפטם׃
1 Kings 8:46 כי יחטאו לך כי אין אדם אשׁר לא יחטא ואנפת בם ונתתם לפני אויב ושׁבום שׁביהם אל ארץ האויב רחוקה או קרובה׃
1 Kings 8:47 והשׁיבו אל לבם בארץ אשׁר נשׁבו שׁם ושׁבו והתחננו אליך בארץ שׁביהם לאמר חטאנו והעוינו רשׁענו׃
1 Kings 8:48 ושׁבו אליך בכל לבבם ובכל נפשׁם בארץ איביהם אשׁר שׁבו אתם והתפללו אליך דרך ארצם אשׁר נתתה לאבותם העיר אשׁר בחרת והבית אשׁר בנית לשׁמך׃
1 Kings 8:49 ושׁמעת השׁמים מכון שׁבתך את תפלתם ואת תחנתם ועשׂית משׁפטם׃
1 Kings 8:50 וסלחת לעמך אשׁר חטאו לך ולכל פשׁעיהם אשׁר פשׁעו בך ונתתם לרחמים לפני שׁביהם ורחמום׃
1 Kings 8:51 כי עמך ונחלתך הם אשׁר הוצאת ממצרים מתוך כור הברזל׃
1 Kings 8:52 להיות עיניך פתחות אל תחנת עבדך ואל תחנת עמך ישׂראל לשׁמע אליהם בכל קראם אליך׃
1 Kings 8:53 כי אתה הבדלתם לך לנחלה מכל עמי הארץ כאשׁר דברת ביד משׁה עבדך בהוציאך את אבתינו ממצרים אדני יהוה׃
1 Kings 8:54 ויהי ככלות שׁלמה להתפלל אל יהוה את כל התפלה והתחנה הזאת קם מלפני מזבח יהוה מכרע על ברכיו וכפיו פרשׂות השׁמים׃
1 Kings 8:55 ויעמד ויברך את כל קהל ישׂראל קול גדול לאמר׃
1 Kings 8:56 ברוך יהוה אשׁר נתן מנוחה לעמו ישׂראל ככל אשׁר דבר לא נפל דבר אחד מכל דברו הטוב אשׁר דבר ביד משׁה עבדו׃
1 Kings 8:57 יהי יהוה אלהינו עמנו כאשׁר היה עם אבתינו אל יעזבנו ואל יטשׁנו׃
1 Kings 8:58 להטות לבבנו אליו ללכת בכל דרכיו ולשׁמר מצותיו וחקיו ומשׁפטיו אשׁר צוה את אבתינו׃
1 Kings 8:59 ויהיו דברי אלה אשׁר התחננתי לפני יהוה קרבים אל יהוה אלהינו יומם ולילה לעשׂות משׁפט עבדו ומשׁפט עמו ישׂראל דבר יום ביומו׃
1 Kings 8:60 למען דעת כל עמי הארץ כי יהוה הוא האלהים אין עוד׃
1 Kings 8:61 והיה לבבכם שׁלם עם יהוה אלהינו ללכת בחקיו ולשׁמר מצותיו כיום הזה׃
1 Kings 8:62 והמלך וכל ישׂראל עמו זבחים זבח לפני יהוה׃
1 Kings 8:63 ויזבח שׁלמה את זבח השׁלמים אשׁר זבח ליהוה בקר עשׂרים ושׁנים אלף וצאן מאה ועשׂרים אלף ויחנכו את בית יהוה המלך וכל בני ישׂראל׃
1 Kings 8:64 ביום ההוא קדשׁ המלך את תוך החצר אשׁר לפני בית יהוה כי עשׂה שׁם את העלה ואת המנחה ואת חלבי השׁלמים כי מזבח הנחשׁת אשׁר לפני יהוה קטן מהכיל את העלה ואת המנחה ואת חלבי השׁלמים׃
1 Kings 8:65 ויעשׂ שׁלמה בעת ההיא את החג וכל ישׂראל עמו קהל גדול מלבוא חמת עד נחל מצרים לפני יהוה אלהינו שׁבעת ימים ושׁבעת ימים ארבעה עשׂר יום׃
1 Kings 8:66 ביום השׁמיני שׁלח את העם ויברכו את המלך וילכו לאהליהם שׂמחים וטובי לב על כל הטובה אשׁר עשׂה יהוה לדוד עבדו ולישׂראל עמו׃
1 Kings 9:1 ויהי ככלות שׁלמה לבנות את בית יהוה ואת בית המלך ואת כל חשׁק שׁלמה אשׁר חפץ לעשׂות׃
1 Kings 9:2 וירא יהוה אל שׁלמה שׁנית כאשׁר נראה אליו בגבעון׃
1 Kings 9:3 ויאמר יהוה אליו שׁמעתי את תפלתך ואת תחנתך אשׁר התחננתה לפני הקדשׁתי את הבית הזה אשׁר בנתה לשׂום שׁמי שׁם עד עולם והיו עיני ולבי שׁם כל הימים׃
1 Kings 9:4 ואתה אם תלך לפני כאשׁר הלך דוד אביך בתם לבב ובישׁר לעשׂות ככל אשׁר צויתיך חקי ומשׁפטי תשׁמר׃
1 Kings 9:5 והקמתי את כסא ממלכתך על ישׂראל לעלם כאשׁר דברתי על דוד אביך לאמר לא יכרת לך אישׁ מעל כסא ישׂראל׃
1 Kings 9:6 אם שׁוב תשׁבון אתם ובניכם מאחרי ולא תשׁמרו מצותי חקתי אשׁר נתתי לפניכם והלכתם ועבדתם אלהים אחרים והשׁתחויתם׃
1 Kings 9:7 והכרתי את ישׂראל מעל פני האדמה אשׁר נתתי להם ואת הבית אשׁר הקדשׁתי לשׁמי אשׁלח מעל פני והיה ישׂראל למשׁל ולשׁנינה בכל העמים׃
1 Kings 9:8 והבית הזה יהיה עליון כל עבר עליו ישׁם ושׁרק ואמרו על מה עשׂה יהוה ככה לארץ הזאת ולבית הזה׃
1 Kings 9:9 ואמרו על אשׁר עזבו את יהוה אלהיהם אשׁר הוציא את אבתם מארץ מצרים ויחזקו באלהים אחרים וישׁתחו להם ויעבדם על כן הביא יהוה עליהם את כל הרעה הזאת׃
1 Kings 9:10 ויהי מקצה עשׂרים שׁנה אשׁר בנה שׁלמה את שׁני הבתים את בית יהוה ואת בית המלך׃
1 Kings 9:11 חירם מלך צר נשׂא את שׁלמה בעצי ארזים ובעצי ברושׁים ובזהב לכל חפצו אז יתן המלך שׁלמה לחירם עשׂרים עיר בארץ הגליל׃
1 Kings 9:12 ויצא חירם מצר לראות את הערים אשׁר נתן לו שׁלמה ולא ישׁרו בעיניו׃
1 Kings 9:13 ויאמר מה הערים האלה אשׁר נתתה לי אחי ויקרא להם ארץ כבול עד היום הזה׃
1 Kings 9:14 וישׁלח חירם למלך מאה ועשׂרים ככר זהב׃
1 Kings 9:15 וזה דבר המס אשׁר העלה המלך שׁלמה לבנות את בית יהוה ואת ביתו ואת המלוא ואת חומת ירושׁלם ואת חצר ואת מגדו ואת גזר׃
1 Kings 9:16 פרעה מלך מצרים עלה וילכד את גזר וישׂרפה באשׁ ואת הכנעני הישׁב בעיר הרג ויתנה שׁלחים לבתו אשׁת שׁלמה׃
1 Kings 9:17 ויבן שׁלמה את גזר ואת בית חרן תחתון׃
1 Kings 9:18 ואת בעלת ואת תמר במדבר בארץ׃
1 Kings 9:19 ואת כל ערי המסכנות אשׁר היו לשׁלמה ואת ערי הרכב ואת ערי הפרשׁים ואת חשׁק שׁלמה אשׁר חשׁק לבנות בירושׁלם ובלבנון ובכל ארץ ממשׁלתו׃
1 Kings 9:20 כל העם הנותר מן האמרי החתי הפרזי החוי והיבוסי אשׁר לא מבני ישׂראל המה׃
1 Kings 9:21 בניהם אשׁר נתרו אחריהם בארץ אשׁר לא יכלו בני ישׂראל להחרימם ויעלם שׁלמה למס עבד עד היום הזה׃
1 Kings 9:22 ומבני ישׂראל לא נתן שׁלמה עבד כי הם אנשׁי המלחמה ועבדיו ושׂריו ושׁלשׁיו ושׂרי רכבו ופרשׁיו׃
1 Kings 9:23 אלה שׂרי הנצבים אשׁר על המלאכה לשׁלמה חמשׁים וחמשׁ מאות הרדים בעם העשׂים במלאכה׃
1 Kings 9:24 אך בת פרעה עלתה מעיר דוד אל ביתה אשׁר בנה לה אז בנה את המלוא׃
1 Kings 9:25 והעלה שׁלמה שׁלשׁ פעמים בשׁנה עלות ושׁלמים על המזבח אשׁר בנה ליהוה והקטיר אתו אשׁר לפני יהוה ושׁלם את הבית׃
1 Kings 9:26 ואני עשׂה המלך שׁלמה בעציון גבר אשׁר את אלות על שׂפת ים סוף בארץ אדום׃
1 Kings 9:27 וישׁלח חירם באני את עבדיו אנשׁי אניות ידעי הים עם עבדי שׁלמה׃
1 Kings 9:28 ויבאו אופירה ויקחו משׁם זהב ארבע מאות ועשׂרים ככר ויבאו אל המלך שׁלמה׃
1 Kings 10:1 ומלכת שׁבא שׁמעת את שׁמע שׁלמה לשׁם יהוה ותבא לנסתו בחידות׃
1 Kings 10:2 ותבא ירושׁלמה בחיל כבד מאד גמלים נשׂאים בשׂמים וזהב רב מאד ואבן יקרה ותבא אל שׁלמה ותדבר אליו את כל אשׁר היה עם לבבה׃
1 Kings 10:3 ויגד לה שׁלמה את כל דבריה לא היה דבר נעלם מן המלך אשׁר לא הגיד׃
1 Kings 10:4 ותרא מלכת שׁבא את כל חכמת שׁלמה והבית אשׁר בנה׃
1 Kings 10:5 ומאכל שׁלחנו ומושׁב עבדיו ומעמד משׁרתו ומלבשׁיהם ומשׁקיו ועלתו אשׁר יעלה בית יהוה ולא היה בה עוד רוח׃
1 Kings 10:6 ותאמר אל המלך אמת היה הדבר אשׁר שׁמעתי בארצי על דבריך ועל חכמתך׃
1 Kings 10:7 ולא האמנתי לדברים עד אשׁר באתי ותראינה עיני והנה לא הגד לי החצי הוספת חכמה וטוב אל השׁמועה אשׁר שׁמעתי׃
1 Kings 10:8 אשׁרי אנשׁיך אשׁרי עבדיך אלה העמדים לפניך תמיד השׁמעים את חכמתך׃
1 Kings 10:9 יהי יהוה אלהיך ברוך אשׁר חפץ בך לתתך על כסא ישׂראל באהבת יהוה את ישׂראל לעלם וישׂימך למלך לעשׂות משׁפט וצדקה׃
1 Kings 10:10 ותתן למלך מאה ועשׂרים ככר זהב ובשׂמים הרבה מאד ואבן יקרה לא בא כבשׂם ההוא עוד לרב אשׁר נתנה מלכת שׁבא למלך שׁלמה׃
1 Kings 10:11 וגם אני חירם אשׁר נשׂא זהב מאופיר הביא מאפיר עצי אלמגים הרבה מאד ואבן יקרה׃
1 Kings 10:12 ויעשׂ המלך את עצי האלמגים מסעד לבית יהוה ולבית המלך וכנרות ונבלים לשׁרים לא בא כן עצי אלמגים ולא נראה עד היום הזה׃
1 Kings 10:13 והמלך שׁלמה נתן למלכת שׁבא את כל חפצה אשׁר שׁאלה מלבד אשׁר נתן לה כיד המלך שׁלמה ותפן ותלך לארצה היא ועבדיה׃
1 Kings 10:14 ויהי משׁקל הזהב אשׁר בא לשׁלמה בשׁנה אחת שׁשׁ מאות שׁשׁים ושׁשׁ ככר זהב׃
1 Kings 10:15 לבד מאנשׁי התרים ומסחר הרכלים וכל מלכי הערב ופחות הארץ׃
1 Kings 10:16 ויעשׂ המלך שׁלמה מאתים צנה זהב שׁחוט שׁשׁ מאות זהב יעלה על הצנה האחת׃
1 Kings 10:17 ושׁלשׁ מאות מגנים זהב שׁחוט שׁלשׁת מנים זהב יעלה על המגן האחת ויתנם המלך בית יער הלבנון׃
1 Kings 10:18 ויעשׂ המלך כסא שׁן גדול ויצפהו זהב מופז׃
1 Kings 10:19 שׁשׁ מעלות לכסה וראשׁ עגל לכסה מאחריו וידת מזה ומזה אל מקום השׁבת ושׁנים אריות עמדים אצל הידות׃
1 Kings 10:20 ושׁנים עשׂר אריים עמדים שׁם על שׁשׁ המעלות מזה ומזה לא נעשׂה כן לכל ממלכות׃
1 Kings 10:21 וכל כלי משׁקה המלך שׁלמה זהב וכל כלי בית יער הלבנון זהב סגור אין כסף לא נחשׁב בימי שׁלמה למאומה׃
1 Kings 10:22 כי אני תרשׁישׁ למלך בים עם אני חירם אחת לשׁלשׁ שׁנים תבוא אני תרשׁישׁ נשׂאת זהב וכסף שׁנהבים וקפים ותכיים׃
1 Kings 10:23 ויגדל המלך שׁלמה מכל מלכי הארץ לעשׁר ולחכמה׃
1 Kings 10:24 וכל הארץ מבקשׁים את פני שׁלמה לשׁמע את חכמתו אשׁר נתן אלהים בלבו׃
1 Kings 10:25 והמה מבאים אישׁ מנחתו כלי כסף וכלי זהב ושׂלמות ונשׁק ובשׂמים סוסים ופרדים דבר שׁנה בשׁנה׃
1 Kings 10:26 ויאסף שׁלמה רכב ופרשׁים ויהי לו אלף וארבע מאות רכב ושׁנים עשׂר אלף פרשׁים וינחם בערי הרכב ועם המלך בירושׁלם׃
1 Kings 10:27 ויתן המלך את הכסף בירושׁלם כאבנים ואת הארזים נתן כשׁקמים אשׁר בשׁפלה לרב׃
1 Kings 10:28 ומוצא הסוסים אשׁר לשׁלמה ממצרים ומקוה סחרי המלך יקחו מקוה במחיר׃
1 Kings 10:29 ותעלה ותצא מרכבה ממצרים בשׁשׁ מאות כסף וסוס בחמשׁים ומאה וכן לכל מלכי החתים ולמלכי ארם בידם יצאו׃
1 Kings 11:1 והמלך שׁלמה אהב נשׁים נכריות רבות ואת בת פרעה מואביות עמניות אדמית צדנית חתית׃
1 Kings 11:2 מן הגוים אשׁר אמר יהוה אל בני ישׂראל לא תבאו בהם והם לא יבאו בכם אכן יטו את לבבכם אחרי אלהיהם בהם דבק שׁלמה לאהבה׃
1 Kings 11:3 ויהי לו נשׁים שׂרות שׁבע מאות ופלגשׁים שׁלשׁ מאות ויטו נשׁיו את לבו׃
1 Kings 11:4 ויהי לעת זקנת שׁלמה נשׁיו הטו את לבבו אחרי אלהים אחרים ולא היה לבבו שׁלם עם יהוה אלהיו כלבב דויד אביו׃
1 Kings 11:5 וילך שׁלמה אחרי עשׁתרת אלהי צדנים ואחרי מלכם שׁקץ עמנים׃
1 Kings 11:6 ויעשׂ שׁלמה הרע בעיני יהוה ולא מלא אחרי יהוה כדוד אביו׃
1 Kings 11:7 אז יבנה שׁלמה במה לכמושׁ שׁקץ מואב בהר אשׁר על פני ירושׁלם ולמלך שׁקץ בני עמון׃
1 Kings 11:8 וכן עשׂה לכל נשׁיו הנכריות מקטירות ומזבחות לאלהיהן׃
1 Kings 11:9 ויתאנף יהוה בשׁלמה כי נטה לבבו מעם יהוה אלהי ישׂראל הנראה אליו פעמים׃
1 Kings 11:10 וצוה אליו על הדבר הזה לבלתי לכת אחרי אלהים אחרים ולא שׁמר את אשׁר צוה יהוה׃
1 Kings 11:11 ויאמר יהוה לשׁלמה יען אשׁר היתה זאת עמך ולא שׁמרת בריתי וחקתי אשׁר צויתי עליך קרע אקרע את הממלכה מעליך ונתתיה לעבדך׃
1 Kings 11:12 אך בימיך לא אעשׂנה למען דוד אביך מיד בנך אקרענה׃
1 Kings 11:13 רק את כל הממלכה לא אקרע שׁבט אחד אתן לבנך למען דוד עבדי ולמען ירושׁלם אשׁר בחרתי׃
1 Kings 11:14 ויקם יהוה שׂטן לשׁלמה את הדד האדמי מזרע המלך הוא באדום׃
1 Kings 11:15 ויהי בהיות דוד את אדום בעלות יואב שׂר הצבא לקבר את החללים ויך כל זכר באדום׃
1 Kings 11:16 כי שׁשׁת חדשׁים ישׁב שׁם יואב וכל ישׂראל עד הכרית כל זכר באדום׃
1 Kings 11:17 ויברח אדד הוא ואנשׁים אדמיים מעבדי אביו אתו לבוא מצרים והדד נער קטן׃
1 Kings 11:18 ויקמו ממדין ויבאו פארן ויקחו אנשׁים עמם מפארן ויבאו מצרים אל פרעה מלך מצרים ויתן לו בית ולחם אמר לו וארץ נתן׃
1 Kings 11:19 וימצא הדד חן בעיני פרעה מאד ויתן לו אשׁה את אחות אשׁתו אחות תחפניס הגבירה׃
1 Kings 11:20 ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה׃
1 Kings 11:21 והדד שׁמע במצרים כי שׁכב דוד עם אבתיו וכי מת יואב שׂר הצבא ויאמר הדד אל פרעה שׁלחני ואלך אל ארצי׃
1 Kings 11:22 ויאמר לו פרעה כי מה אתה חסר עמי והנך מבקשׁ ללכת אל ארצך ויאמר לא כי שׁלח תשׁלחני׃
1 Kings 11:23 ויקם אלהים לו שׂטן את רזון בן אלידע אשׁר ברח מאת הדדעזר מלך צובה אדניו׃
1 Kings 11:24 ויקבץ עליו אנשׁים ויהי שׂר גדוד בהרג דוד אתם וילכו דמשׂק וישׁבו בה וימלכו בדמשׂק׃
1 Kings 11:25 ויהי שׂטן לישׂראל כל ימי שׁלמה ואת הרעה אשׁר הדד ויקץ בישׂראל וימלך על ארם׃
1 Kings 11:26 וירבעם בן נבט אפרתי מן הצרדה ושׁם אמו צרועה אשׁה אלמנה עבד לשׁלמה וירם יד במלך׃
1 Kings 11:27 וזה הדבר אשׁר הרים יד במלך שׁלמה בנה את המלוא סגר את פרץ עיר דוד אביו׃
1 Kings 11:28 והאישׁ ירבעם גבור חיל וירא שׁלמה את הנער כי עשׂה מלאכה הוא ויפקד אתו לכל סבל בית יוסף׃
1 Kings 11:29 ויהי בעת ההיא וירבעם יצא מירושׁלם וימצא אתו אחיה השׁילני הנביא בדרך והוא מתכסה בשׂלמה חדשׁה ושׁניהם לבדם בשׂדה׃
1 Kings 11:30 ויתפשׂ אחיה בשׂלמה החדשׁה אשׁר עליו ויקרעה שׁנים עשׂר קרעים׃
1 Kings 11:31 ויאמר לירבעם קח לך עשׂרה קרעים כי כה אמר יהוה אלהי ישׂראל הנני קרע את הממלכה מיד שׁלמה ונתתי לך את עשׂרה השׁבטים׃
1 Kings 11:32 והשׁבט האחד יהיה לו למען עבדי דוד ולמען ירושׁלם העיר אשׁר בחרתי בה מכל שׁבטי ישׂראל׃
1 Kings 11:33 יען אשׁר עזבוני וישׁתחוו לעשׁתרת אלהי צדנין לכמושׁ אלהי מואב ולמלכם אלהי בני עמון ולא הלכו בדרכי לעשׂות הישׁר בעיני וחקתי ומשׁפטי כדוד אביו׃
1 Kings 11:34 ולא אקח את כל הממלכה מידו כי נשׂיא אשׁתנו כל ימי חייו למען דוד עבדי אשׁר בחרתי אתו אשׁר שׁמר מצותי וחקתי׃
1 Kings 11:35 ולקחתי המלוכה מיד בנו ונתתיה לך את עשׂרת השׁבטים׃
1 Kings 11:36 ולבנו אתן שׁבט אחד למען היות ניר לדויד עבדי כל הימים לפני בירושׁלם העיר אשׁר בחרתי לי לשׂום שׁמי שׁם׃
1 Kings 11:37 ואתך אקח ומלכת בכל אשׁר תאוה נפשׁך והיית מלך על ישׂראל׃
1 Kings 11:38 והיה אם תשׁמע את כל אשׁר אצוך והלכת בדרכי ועשׂית הישׁר בעיני לשׁמור חקותי ומצותי כאשׁר עשׂה דוד עבדי והייתי עמך ובניתי לך בית נאמן כאשׁר בניתי לדוד ונתתי לך את ישׂראל׃
1 Kings 11:39 ואענה את זרע דוד למען זאת אך לא כל הימים׃
1 Kings 11:40 ויבקשׁ שׁלמה להמית את ירבעם ויקם ירבעם ויברח מצרים אל שׁישׁק מלך מצרים ויהי במצרים עד מות שׁלמה׃
1 Kings 11:41 ויתר דברי שׁלמה וכל אשׁר עשׂה וחכמתו הלוא הם כתבים על ספר דברי שׁלמה׃
1 Kings 11:42 והימים אשׁר מלך שׁלמה בירושׁלם על כל ישׂראל ארבעים שׁנה׃
1 Kings 11:43 וישׁכב שׁלמה עם אבתיו ויקבר בעיר דוד אביו וימלך רחבעם בנו תחתיו׃
1 Kings 12:1 וילך רחבעם שׁכם כי שׁכם בא כל ישׂראל להמליך אתו׃
1 Kings 12:2 ויהי כשׁמע ירבעם בן נבט והוא עודנו במצרים אשׁר ברח מפני המלך שׁלמה וישׁב ירבעם במצרים׃
1 Kings 12:3 וישׁלחו ויקראו לו ויבאו ירבעם וכל קהל ישׂראל וידברו אל רחבעם לאמר׃
1 Kings 12:4 אביך הקשׁה את עלנו ואתה עתה הקל מעבדת אביך הקשׁה ומעלו הכבד אשׁר נתן עלינו ונעבדך׃
1 Kings 12:5 ויאמר אליהם לכו עד שׁלשׁה ימים ושׁובו אלי וילכו העם׃
1 Kings 12:6 ויועץ המלך רחבעם את הזקנים אשׁר היו עמדים את פני שׁלמה אביו בהיתו חי לאמר איך אתם נועצים להשׁיב את העם הזה דבר׃
1 Kings 12:7 וידבר אליו לאמר אם היום תהיה עבד לעם הזה ועבדתם ועניתם ודברת אליהם דברים טובים והיו לך עבדים כל הימים׃
1 Kings 12:8 ויעזב את עצת הזקנים אשׁר יעצהו ויועץ את הילדים אשׁר גדלו אתו אשׁר העמדים לפניו׃
1 Kings 12:9 ויאמר אליהם מה אתם נועצים ונשׁיב דבר את העם הזה אשׁר דברו אלי לאמר הקל מן העל אשׁר נתן אביך עלינו׃
1 Kings 12:10 וידברו אליו הילדים אשׁר גדלו אתו לאמר כה תאמר לעם הזה אשׁר דברו אליך לאמר אביך הכביד את עלנו ואתה הקל מעלינו כה תדבר אליהם קטני עבה ממתני אבי׃
1 Kings 12:11 ועתה אבי העמיס עליכם על כבד ואני אוסיף על עלכם אבי יסר אתכם בשׁוטים ואני איסר אתכם בעקרבים׃
1 Kings 12:12 ויבו ירבעם וכל העם אל רחבעם ביום השׁלישׁי כאשׁר דבר המלך לאמר שׁובו אלי ביום השׁלישׁי׃
1 Kings 12:13 ויען המלך את העם קשׁה ויעזב את עצת הזקנים אשׁר יעצהו׃
1 Kings 12:14 וידבר אליהם כעצת הילדים לאמר אבי הכביד את עלכם ואני אסיף על עלכם אבי יסר אתכם בשׁוטים ואני איסר אתכם בעקרבים׃
1 Kings 12:15 ולא שׁמע המלך אל העם כי היתה סבה מעם יהוה למען הקים את דברו אשׁר דבר יהוה ביד אחיה השׁילני אל ירבעם בן נבט׃
1 Kings 12:16 וירא כל ישׂראל כי לא שׁמע המלך אליהם וישׁבו העם את המלך דבר לאמר מה לנו חלק בדוד ולא נחלה בבן ישׁי לאהליך ישׂראל עתה ראה ביתך דוד וילך ישׂראל לאהליו׃
1 Kings 12:17 ובני ישׂראל הישׁבים בערי יהודה וימלך עליהם רחבעם׃
1 Kings 12:18 וישׁלח המלך רחבעם את אדרם אשׁר על המס וירגמו כל ישׂראל בו אבן וימת והמלך רחבעם התאמץ לעלות במרכבה לנוס ירושׁלם׃
1 Kings 12:19 ויפשׁעו ישׂראל בבית דוד עד היום הזה׃
1 Kings 12:20 ויהי כשׁמע כל ישׂראל כי שׁב ירבעם וישׁלחו ויקראו אתו אל העדה וימליכו אתו על כל ישׂראל לא היה אחרי בית דוד זולתי שׁבט יהודה לבדו׃
1 Kings 12:21 ויבאו רחבעם ירושׁלם ויקהל את כל בית יהודה ואת שׁבט בנימן מאה ושׁמנים אלף בחור עשׂה מלחמה להלחם עם בית ישׂראל להשׁיב את המלוכה לרחבעם בן שׁלמה׃
1 Kings 12:22 ויהי דבר האלהים אל שׁמעיה אישׁ האלהים לאמר׃
1 Kings 12:23 אמר אל רחבעם בן שׁלמה מלך יהודה ואל כל בית יהודה ובנימין ויתר העם לאמר׃
1 Kings 12:24 כה אמר יהוה לא תעלו ולא תלחמון עם אחיכם בני ישׂראל שׁובו אישׁ לביתו כי מאתי נהיה הדבר הזה וישׁמעו את דבר יהוה וישׁבו ללכת כדבר יהוה׃
1 Kings 12:25 ויבן ירבעם את שׁכם בהר אפרים וישׁב בה ויצא משׁם ויבן את פנואל׃
1 Kings 12:26 ויאמר ירבעם בלבו עתה תשׁוב הממלכה לבית דוד׃
1 Kings 12:27 אם יעלה העם הזה לעשׂות זבחים בבית יהוה בירושׁלם ושׁב לב העם הזה אל אדניהם אל רחבעם מלך יהודה והרגני ושׁבו אל רחבעם מלך יהודה׃
1 Kings 12:28 ויועץ המלך ויעשׂ שׁני עגלי זהב ויאמר אלהם רב לכם מעלות ירושׁלם הנה אלהיך ישׂראל אשׁר העלוך מארץ מצרים׃
1 Kings 12:29 וישׂם את האחד בבית אל ואת האחד נתן בדן׃
1 Kings 12:30 ויהי הדבר הזה לחטאת וילכו העם לפני האחד עד דן׃
1 Kings 12:31 ויעשׂ את בית במות ויעשׂ כהנים מקצות העם אשׁר לא היו מבני לוי׃
1 Kings 12:32 ויעשׂ ירבעם חג בחדשׁ השׁמיני בחמשׁה עשׂר יום לחדשׁ כחג אשׁר ביהודה ויעל על המזבח כן עשׂה בבית אל לזבח לעגלים אשׁר עשׂה והעמיד בבית אל את כהני הבמות אשׁר עשׂה׃
1 Kings 12:33 ויעל על המזבח אשׁר עשׂה בבית אל בחמשׁה עשׂר יום בחדשׁ השׁמיני בחדשׁ אשׁר בדא מלבד ויעשׂ חג לבני ישׂראל ויעל על המזבח להקטיר׃
1 Kings 13:1 והנה אישׁ אלהים בא מיהודה בדבר יהוה אל בית אל וירבעם עמד על המזבח להקטיר׃
1 Kings 13:2 ויקרא על המזבח בדבר יהוה ויאמר מזבח מזבח כה אמר יהוה הנה בן נולד לבית דוד יאשׁיהו שׁמו וזבח עליך את כהני הבמות המקטרים עליך ועצמות אדם ישׂרפו עליך׃
1 Kings 13:3 ונתן ביום ההוא מופת לאמר זה המופת אשׁר דבר יהוה הנה המזבח נקרע ונשׁפך הדשׁן אשׁר עליו׃
1 Kings 13:4 ויהי כשׁמע המלך את דבר אישׁ האלהים אשׁר קרא על המזבח בבית אל וישׁלח ירבעם את ידו מעל המזבח לאמר תפשׂהו ותיבשׁ ידו אשׁר שׁלח עליו ולא יכל להשׁיבה אליו׃
1 Kings 13:5 והמזבח נקרע וישׁפך הדשׁן מן המזבח כמופת אשׁר נתן אישׁ האלהים בדבר יהוה׃
1 Kings 13:6 ויען המלך ויאמר אל אישׁ האלהים חל נא את פני יהוה אלהיך והתפלל בעדי ותשׁב ידי אלי ויחל אישׁ האלהים את פני יהוה ותשׁב יד המלך אליו ותהי כבראשׁנה׃
1 Kings 13:7 וידבר המלך אל אישׁ האלהים באה אתי הביתה וסעדה ואתנה לך מתת׃
1 Kings 13:8 ויאמר אישׁ האלהים אל המלך אם תתן לי את חצי ביתך לא אבא עמך ולא אכל לחם ולא אשׁתה מים במקום הזה׃
1 Kings 13:9 כי כן צוה אתי בדבר יהוה לאמר לא תאכל לחם ולא תשׁתה מים ולא תשׁוב בדרך אשׁר הלכת׃
1 Kings 13:10 וילך בדרך אחר ולא שׁב בדרך אשׁר בא בה אל בית אל׃
1 Kings 13:11 ונביא אחד זקן ישׁב בבית אל ויבוא בנו ויספר לו את כל המעשׂה אשׁר עשׂה אישׁ האלהים היום בבית אל את הדברים אשׁר דבר אל המלך ויספרום לאביהם׃
1 Kings 13:12 וידבר אלהם אביהם אי זה הדרך הלך ויראו בניו את הדרך אשׁר הלך אישׁ האלהים אשׁר בא מיהודה׃
1 Kings 13:13 ויאמר אל בניו חבשׁו לי החמור ויחבשׁו לו החמור וירכב עליו׃
1 Kings 13:14 וילך אחרי אישׁ האלהים וימצאהו ישׁב תחת האלה ויאמר אליו האתה אישׁ האלהים אשׁר באת מיהודה ויאמר אני׃
1 Kings 13:15 ויאמר אליו לך אתי הביתה ואכל לחם׃
1 Kings 13:16 ויאמר לא אוכל לשׁוב אתך ולבוא אתך ולא אכל לחם ולא אשׁתה אתך מים במקום הזה׃
1 Kings 13:17 כי דבר אלי בדבר יהוה לא תאכל לחם ולא תשׁתה שׁם מים לא תשׁוב ללכת בדרך אשׁר הלכת׃
1 Kings 13:18 ויאמר לו גם אני נביא כמוך ומלאך דבר אלי בדבר יהוה לאמר השׁבהו אתך אל ביתך ויאכל לחם וישׁת מים כחשׁ׃
1 Kings 13:19 וישׁב אתו ויאכל לחם בביתו וישׁת מים׃
1 Kings 13:20 ויהי הם ישׁבים אל השׁלחן ויהי דבר יהוה אל הנביא אשׁר השׁיבו׃
1 Kings 13:21 ויקרא אל אישׁ האלהים אשׁר בא מיהודה לאמר כה אמר יהוה יען כי מרית פי יהוה ולא שׁמרת את המצוה אשׁר צוך יהוה אלהיך׃
1 Kings 13:22 ותשׁב ותאכל לחם ותשׁת מים במקום אשׁר דבר אליך אל תאכל לחם ואל תשׁת מים לא תבוא נבלתך אל קבר אבתיך׃
1 Kings 13:23 ויהי אחרי אכלו לחם ואחרי שׁתותו ויחבשׁ לו החמור לנביא אשׁר השׁיבו׃
1 Kings 13:24 וילך וימצאהו אריה בדרך וימיתהו ותהי נבלתו משׁלכת בדרך והחמור עמד אצלה והאריה עמד אצל הנבלה׃
1 Kings 13:25 והנה אנשׁים עברים ויראו את הנבלה משׁלכת בדרך ואת האריה עמד אצל הנבלה ויבאו וידברו בעיר אשׁר הנביא הזקן ישׁב׃
1 Kings 13:26 וישׁמע הנביא אשׁר השׁיבו מן הדרך ויאמר אישׁ האלהים הוא אשׁר מרה את פי יהוה ויתנהו יהוה לאריה וישׁברהו וימתהו כדבר יהוה אשׁר דבר׃
1 Kings 13:27 וידבר אל בניו לאמר חבשׁו לי את החמור ויחבשׁו׃
1 Kings 13:28 וילך וימצא את נבלתו משׁלכת בדרך וחמור והאריה עמדים אצל הנבלה לא אכל האריה את הנבלה ולא שׁבר את החמור׃
1 Kings 13:29 וישׂא הנביא את נבלת אישׁ האלהים וינחהו אל החמור וישׁיבהו ויבא אל עיר הנביא הזקן לספד ולקברו׃
1 Kings 13:30 וינח את נבלתו בקברו ויספדו עליו הוי אחי׃
1 Kings 13:31 ויהי אחרי קברו אתו ויאמר אל בניו לאמר במותי וקברתם אתי בקבר אשׁר אישׁ האלהים קבור בו אצל עצמתיו הניחו את עצמתי׃
1 Kings 13:32 כי היה יהיה הדבר אשׁר קרא בדבר יהוה על המזבח אשׁר בבית אל ועל כל בתי הבמות אשׁר בערי שׁמרון׃
1 Kings 13:33 אחר הדבר הזה לא שׁב ירבעם מדרכו הרעה וישׁב ויעשׂ מקצות העם כהני במות החפץ ימלא את ידו ויהי כהני במות׃
1 Kings 13:34 ויהי בדבר הזה לחטאת בית ירבעם ולהכחיד ולהשׁמיד מעל פני האדמה׃
1 Kings 14:1 בעת ההיא חלה אביה בן ירבעם׃
1 Kings 14:2 ויאמר ירבעם לאשׁתו קומי נא והשׁתנית ולא ידעו כי אתי אשׁת ירבעם והלכת שׁלה הנה שׁם אחיה הנביא הוא דבר עלי למלך על העם הזה׃
1 Kings 14:3 ולקחת בידך עשׂרה לחם ונקדים ובקבק דבשׁ ובאת אליו הוא יגיד לך מה יהיה לנער׃
1 Kings 14:4 ותעשׂ כן אשׁת ירבעם ותקם ותלך שׁלה ותבא בית אחיה ואחיהו לא יכל לראות כי קמו עיניו משׂיבו׃
1 Kings 14:5 ויהוה אמר אל אחיהו הנה אשׁת ירבעם באה לדרשׁ דבר מעמך אל בנה כי חלה הוא כזה וכזה תדבר אליה ויהי כבאה והיא מתנכרה׃
1 Kings 14:6 ויהי כשׁמע אחיהו את קול רגליה באה בפתח ויאמר באי אשׁת ירבעם למה זה את מתנכרה ואנכי שׁלוח אליך קשׁה׃
1 Kings 14:7 לכי אמרי לירבעם כה אמר יהוה אלהי ישׂראל יען אשׁר הרימתיך מתוך העם ואתנך נגיד על עמי ישׂראל׃
1 Kings 14:8 ואקרע את הממלכה מבית דוד ואתנה לך ולא היית כעבדי דוד אשׁר שׁמר מצותי ואשׁר הלך אחרי בכל לבבו לעשׂות רק הישׁר בעיני׃
1 Kings 14:9 ותרע לעשׂות מכל אשׁר היו לפניך ותלך ותעשׂה לך אלהים אחרים ומסכות להכעיסני ואתי השׁלכת אחרי גוך׃
1 Kings 14:10 לכן הנני מביא רעה אל בית ירבעם והכרתי לירבעם משׁתין בקיר עצור ועזוב בישׂראל ובערתי אחרי בית ירבעם כאשׁר יבער הגלל עד תמו׃
1 Kings 14:11 המת לירבעם בעיר יאכלו הכלבים והמת בשׂדה יאכלו עוף השׁמים כי יהוה דבר׃
1 Kings 14:12 ואת קומי לכי לביתך בבאה רגליך העירה ומת הילד׃
1 Kings 14:13 וספדו לו כל ישׂראל וקברו אתו כי זה לבדו יבא לירבעם אל קבר יען נמצא בו דבר טוב אל יהוה אלהי ישׂראל בבית ירבעם׃
1 Kings 14:14 והקים יהוה לו מלך על ישׂראל אשׁר יכרית את בית ירבעם זה היום ומה גם עתה׃
1 Kings 14:15 והכה יהוה את ישׂראל כאשׁר ינוד הקנה במים ונתשׁ את ישׂראל מעל האדמה הטובה הזאת אשׁר נתן לאבותיהם וזרם מעבר לנהר יען אשׁר עשׂו את אשׁריהם מכעיסים את יהוה׃
1 Kings 14:16 ויתן את ישׂראל בגלל חטאות ירבעם אשׁר חטא ואשׁר החטיא את ישׂראל׃
1 Kings 14:17 ותקם אשׁת ירבעם ותלך ותבא תרצתה היא באה בסף הבית והנער מת׃
1 Kings 14:18 ויקברו אתו ויספדו לו כל ישׂראל כדבר יהוה אשׁר דבר ביד עבדו אחיהו הנביא׃
1 Kings 14:19 ויתר דברי ירבעם אשׁר נלחם ואשׁר מלך הנם כתובים על ספר דברי הימים למלכי ישׂראל׃
1 Kings 14:20 והימים אשׁר מלך ירבעם עשׂרים ושׁתים שׁנה וישׁכב עם אבתיו וימלך נדב בנו תחתיו׃
1 Kings 14:21 ורחבעם בן שׁלמה מלך ביהודה בן ארבעים ואחת שׁנה רחבעם במלכו ושׁבע עשׂרה שׁנה מלך בירושׁלם העיר אשׁר בחר יהוה לשׂום את שׁמו שׁם מכל שׁבטי ישׂראל ושׁם אמו נעמה העמנית׃
1 Kings 14:22 ויעשׂ יהודה הרע בעיני יהוה ויקנאו אתו מכל אשׁר עשׂו אבתם בחטאתם אשׁר חטאו׃
1 Kings 14:23 ויבנו גם המה להם במות ומצבות ואשׁרים על כל גבעה גבהה ותחת כל עץ רענן׃
1 Kings 14:24 וגם קדשׁ היה בארץ עשׂו ככל התועבת הגוים אשׁר הורישׁ יהוה מפני בני ישׂראל׃
1 Kings 14:25 ויהי בשׁנה החמישׁית למלך רחבעם עלה שׁושׁק מלך מצרים על ירושׁלם׃
1 Kings 14:26 ויקח את אצרות בית יהוה ואת אוצרות בית המלך ואת הכל לקח ויקח את כל מגני הזהב אשׁר עשׂה שׁלמה׃
1 Kings 14:27 ויעשׂ המלך רחבעם תחתם מגני נחשׁת והפקיד על יד שׂרי הרצים השׁמרים פתח בית המלך׃
1 Kings 14:28 ויהי מדי בא המלך בית יהוה ישׂאום הרצים והשׁיבום אל תא הרצים׃
1 Kings 14:29 ויתר דברי רחבעם וכל אשׁר עשׂה הלא המה כתובים על ספר דברי הימים למלכי יהודה׃
1 Kings 14:30 ומלחמה היתה בין רחבעם ובין ירבעם כל הימים׃
1 Kings 14:31 וישׁכב רחבעם עם אבתיו ויקבר עם אבתיו בעיר דוד ושׁם אמו נעמה העמנית וימלך אבים בנו תחתיו׃
1 Kings 15:1 ובשׁנת שׁמנה עשׂרה למלך ירבעם בן נבט מלך אבים על יהודה׃
1 Kings 15:2 שׁלשׁ שׁנים מלך בירושׁלם ושׁם אמו מעכה בת אבישׁלום׃
1 Kings 15:3 וילך בכל חטאות אביו אשׁר עשׂה לפניו ולא היה לבבו שׁלם עם יהוה אלהיו כלבב דוד אביו׃
1 Kings 15:4 כי למען דוד נתן יהוה אלהיו לו ניר בירושׁלם להקים את בנו אחריו ולהעמיד את ירושׁלם׃
1 Kings 15:5 אשׁר עשׂה דוד את הישׁר בעיני יהוה ולא סר מכל אשׁר צוהו כל ימי חייו רק בדבר אוריה החתי׃
1 Kings 15:6 ומלחמה היתה בין רחבעם ובין ירבעם כל ימי חייו׃
1 Kings 15:7 ויתר דברי אבים וכל אשׁר עשׂה הלוא הם כתובים על ספר דברי הימים למלכי יהודה ומלחמה היתה בין אבים ובין ירבעם׃
1 Kings 15:8 וישׁכב אבים עם אבתיו ויקברו אתו בעיר דוד וימלך אסא בנו תחתיו׃
1 Kings 15:9 ובשׁנת עשׂרים לירבעם מלך ישׂראל מלך אסא מלך יהודה׃
1 Kings 15:10 וארבעים ואחת שׁנה מלך בירושׁלם ושׁם אמו מעכה בת אבישׁלום׃
1 Kings 15:11 ויעשׂ אסא הישׁר בעיני יהוה כדוד אביו׃
1 Kings 15:12 ויעבר הקדשׁים מן הארץ ויסר את כל הגללים אשׁר עשׂו אבתיו׃
1 Kings 15:13 וגם את מעכה אמו ויסרה מגבירה אשׁר עשׂתה מפלצת לאשׁרה ויכרת אסא את מפלצתה וישׂרף בנחל קדרון׃
1 Kings 15:14 והבמות לא סרו רק לבב אסא היה שׁלם עם יהוה כל ימיו׃
1 Kings 15:15 ויבא את קדשׁי אביו וקדשׁו בית יהוה כסף וזהב וכלים׃
1 Kings 15:16 ומלחמה היתה בין אסא ובין בעשׁא מלך ישׂראל כל ימיהם׃
1 Kings 15:17 ויעל בעשׁא מלך ישׂראל על יהודה ויבן את הרמה לבלתי תת יצא ובא לאסא מלך יהודה׃
1 Kings 15:18 ויקח אסא את כל הכסף והזהב הנותרים באוצרות בית יהוה ואת אוצרות בית מלך ויתנם ביד עבדיו וישׁלחם המלך אסא אל בן הדד בן טברמן בן חזיון מלך ארם הישׁב בדמשׂק לאמר׃
1 Kings 15:19 ברית ביני ובינך בין אבי ובין אביך הנה שׁלחתי לך שׁחד כסף וזהב לך הפרה את בריתך את בעשׁא מלך ישׂראל ויעלה מעלי׃
1 Kings 15:20 וישׁמע בן הדד אל המלך אסא וישׁלח את שׂרי החילים אשׁר לו על ערי ישׂראל ויך את עיון ואת דן ואת אבל בית מעכה ואת כל כנרות על כל ארץ נפתלי׃
1 Kings 15:21 ויהי כשׁמע בעשׁא ויחדל מבנות את הרמה וישׁב בתרצה׃
1 Kings 15:22 והמלך אסא השׁמיע את כל יהודה אין נקי וישׂאו את אבני הרמה ואת עציה אשׁר בנה בעשׁא ויבן בם המלך אסא את גבע בנימן ואת המצפה׃
1 Kings 15:23 ויתר כל דברי אסא וכל גבורתו וכל אשׁר עשׂה והערים אשׁר בנה הלא המה כתובים על ספר דברי הימים למלכי יהודה רק לעת זקנתו חלה את רגליו׃
1 Kings 15:24 וישׁכב אסא עם אבתיו ויקבר עם אבתיו בעיר דוד אביו וימלך יהושׁפט בנו תחתיו׃
1 Kings 15:25 ונדב בן ירבעם מלך על ישׂראל בשׁנת שׁתים לאסא מלך יהודה וימלך על ישׂראל שׁנתים׃
1 Kings 15:26 ויעשׂ הרע בעיני יהוה וילך בדרך אביו ובחטאתו אשׁר החטיא את ישׂראל׃
1 Kings 15:27 ויקשׁר עליו בעשׁא בן אחיה לבית ישׂשכר ויכהו בעשׁא בגבתון אשׁר לפלשׁתים ונדב וכל ישׂראל צרים על גבתון׃
1 Kings 15:28 וימתהו בעשׁא בשׁנת שׁלשׁ לאסא מלך יהודה וימלך תחתיו׃
1 Kings 15:29 ויהי כמלכו הכה את כל בית ירבעם לא השׁאיר כל נשׁמה לירבעם עד השׁמדו כדבר יהוה אשׁר דבר ביד עבדו אחיה השׁילני׃
1 Kings 15:30 על חטאות ירבעם אשׁר חטא ואשׁר החטיא את ישׂראל בכעסו אשׁר הכעיס את יהוה אלהי ישׂראל׃
1 Kings 15:31 ויתר דברי נדב וכל אשׁר עשׂה הלא הם כתובים על ספר דברי הימים למלכי ישׂראל׃
1 Kings 15:32 ומלחמה היתה בין אסא ובין בעשׁא מלך ישׂראל כל ימיהם׃
1 Kings 15:33 בשׁנת שׁלשׁ לאסא מלך יהודה מלך בעשׁא בן אחיה על כל ישׂראל בתרצה עשׂרים וארבע שׁנה׃
1 Kings 15:34 ויעשׂ הרע בעיני יהוה וילך בדרך ירבעם ובחטאתו אשׁר החטיא את ישׂראל׃
1 Kings 16:1 ויהי דבר יהוה אל יהוא בן חנני על בעשׁא לאמר׃
1 Kings 16:2 יען אשׁר הרימתיך מן העפר ואתנך נגיד על עמי ישׂראל ותלך בדרך ירבעם ותחטא את עמי ישׂראל להכעיסני בחטאתם׃
1 Kings 16:3 הנני מבעיר אחרי בעשׁא ואחרי ביתו ונתתי את ביתך כבית ירבעם בן נבט׃
1 Kings 16:4 המת לבעשׁא בעיר יאכלו הכלבים והמת לו בשׂדה יאכלו עוף השׁמים׃
1 Kings 16:5 ויתר דברי בעשׁא ואשׁר עשׂה וגבורתו הלא הם כתובים על ספר דברי הימים למלכי ישׂראל׃
1 Kings 16:6 וישׁכב בעשׁא עם אבתיו ויקבר בתרצה וימלך אלה בנו תחתיו׃
1 Kings 16:7 וגם ביד יהוא בן חנני הנביא דבר יהוה היה אל בעשׁא ואל ביתו ועל כל הרעה אשׁר עשׂה בעיני יהוה להכעיסו במעשׂה ידיו להיות כבית ירבעם ועל אשׁר הכה אתו׃
1 Kings 16:8 בשׁנת עשׂרים ושׁשׁ שׁנה לאסא מלך יהודה מלך אלה בן בעשׁא על ישׂראל בתרצה שׁנתים׃
1 Kings 16:9 ויקשׁר עליו עבדו זמרי שׂר מחצית הרכב והוא בתרצה שׁתה שׁכור בית ארצא אשׁר על הבית בתרצה׃
1 Kings 16:10 ויבא זמרי ויכהו וימיתהו בשׁנת עשׂרים ושׁבע לאסא מלך יהודה וימלך תחתיו׃
1 Kings 16:11 ויהי במלכו כשׁבתו על כסאו הכה את כל בית בעשׁא לא השׁאיר לו משׁתין בקיר וגאליו ורעהו׃
1 Kings 16:12 וישׁמד זמרי את כל בית בעשׁא כדבר יהוה אשׁר דבר אל בעשׁא ביד יהוא הנביא׃
1 Kings 16:13 אל כל חטאות בעשׁא וחטאות אלה בנו אשׁר חטאו ואשׁר החטיאו את ישׂראל להכעיס את יהוה אלהי ישׂראל בהבליהם׃
1 Kings 16:14 ויתר דברי אלה וכל אשׁר עשׂה הלוא הם כתובים על ספר דברי הימים למלכי ישׂראל׃
1 Kings 16:15 בשׁנת עשׂרים ושׁבע שׁנה לאסא מלך יהודה מלך זמרי שׁבעת ימים בתרצה והעם חנים על גבתון אשׁר לפלשׁתים׃
1 Kings 16:16 וישׁמע העם החנים לאמר קשׁר זמרי וגם הכה את המלך וימלכו כל ישׂראל את עמרי שׂר צבא על ישׂראל ביום ההוא במחנה׃
1 Kings 16:17 ויעלה עמרי וכל ישׂראל עמו מגבתון ויצרו על תרצה׃
1 Kings 16:18 ויהי כראות זמרי כי נלכדה העיר ויבא אל ארמון בית המלך וישׂרף עליו את בית מלך באשׁ וימת׃
1 Kings 16:19 על חטאתו אשׁר חטא לעשׂות הרע בעיני יהוה ללכת בדרך ירבעם ובחטאתו אשׁר עשׂה להחטיא את ישׂראל׃
1 Kings 16:20 ויתר דברי זמרי וקשׁרו אשׁר קשׁר הלא הם כתובים על ספר דברי הימים למלכי ישׂראל׃
1 Kings 16:21 אז יחלק העם ישׂראל לחצי חצי העם היה אחרי תבני בן גינת להמליכו והחצי אחרי עמרי׃
1 Kings 16:22 ויחזק העם אשׁר אחרי עמרי את העם אשׁר אחרי תבני בן גינת וימת תבני וימלך עמרי׃
1 Kings 16:23 בשׁנת שׁלשׁים ואחת שׁנה לאסא מלך יהודה מלך עמרי על ישׂראל שׁתים עשׂרה שׁנה בתרצה מלך שׁשׁ שׁנים׃
1 Kings 16:24 ויקן את ההר שׁמרון מאת שׁמר בככרים כסף ויבן את ההר ויקרא את שׁם העיר אשׁר בנה על שׁם שׁמר אדני ההר שׁמרון׃
1 Kings 16:25 ויעשׂה עמרי הרע בעיני יהוה וירע מכל אשׁר לפניו׃
1 Kings 16:26 וילך בכל דרך ירבעם בן נבט ובחטאתיו אשׁר החטיא את ישׂראל להכעיס את יהוה אלהי ישׂראל בהבליהם׃
1 Kings 16:27 ויתר דברי עמרי אשׁר עשׂה וגבורתו אשׁר עשׂה הלא הם כתובים על ספר דברי הימים למלכי ישׂראל׃
1 Kings 16:28 וישׁכב עמרי עם אבתיו ויקבר בשׁמרון וימלך אחאב בנו תחתיו׃
1 Kings 16:29 ואחאב בן עמרי מלך על ישׂראל בשׁנת שׁלשׁים ושׁמנה שׁנה לאסא מלך יהודה וימלך אחאב בן עמרי על ישׂראל בשׁמרון עשׂרים ושׁתים שׁנה׃
1 Kings 16:30 ויעשׂ אחאב בן עמרי הרע בעיני יהוה מכל אשׁר לפניו׃
1 Kings 16:31 ויהי הנקל לכתו בחטאות ירבעם בן נבט ויקח אשׁה את איזבל בת אתבעל מלך צידנים וילך ויעבד את הבעל וישׁתחו׃
1 Kings 16:32 ויקם מזבח לבעל בית הבעל אשׁר בנה בשׁמרון׃
1 Kings 16:33 ויעשׂ אחאב את האשׁרה ויוסף אחאב לעשׂות להכעיס את יהוה אלהי ישׂראל מכל מלכי ישׂראל אשׁר היו לפניו׃
1 Kings 16:34 בימיו בנה חיאל בית האלי את יריחה באבירם בכרו יסדה ובשׂגיב צעירו הציב דלתיה כדבר יהוה אשׁר דבר ביד יהושׁע בן נון׃
1 Kings 17:1 ויאמר אליהו התשׁבי מתשׁבי גלעד אל אחאב חי יהוה אלהי ישׂראל אשׁר עמדתי לפניו אם יהיה השׁנים האלה טל ומטר כי אם לפי דברי׃
1 Kings 17:2 ויהי דבר יהוה אליו לאמר׃
1 Kings 17:3 לך מזה ופנית לך קדמה ונסתרת בנחל כרית אשׁר על פני הירדן׃
1 Kings 17:4 והיה מהנחל תשׁתה ואת הערבים צויתי לכלכלך שׁם׃
1 Kings 17:5 וילך ויעשׂ כדבר יהוה וילך וישׁב בנחל כרית אשׁר על פני הירדן׃
1 Kings 17:6 והערבים מביאים לו לחם ובשׂר בבקר ולחם ובשׂר בערב ומן הנחל ישׁתה׃
1 Kings 17:7 ויהי מקץ ימים וייבשׁ הנחל כי לא היה גשׁם בארץ׃
1 Kings 17:8 ויהי דבר יהוה אליו לאמר׃
1 Kings 17:9 קום לך צרפתה אשׁר לצידון וישׁבת שׁם הנה צויתי שׁם אשׁה אלמנה לכלכלך׃
1 Kings 17:10 ויקם וילך צרפתה ויבא אל פתח העיר והנה שׁם אשׁה אלמנה מקשׁשׁת עצים ויקרא אליה ויאמר קחי נא לי מעט מים בכלי ואשׁתה׃
1 Kings 17:11 ותלך לקחת ויקרא אליה ויאמר לקחי נא לי פת לחם בידך׃
1 Kings 17:12 ותאמר חי יהוה אלהיך אם ישׁ לי מעוג כי אם מלא כף קמח בכד ומעט שׁמן בצפחת והנני מקשׁשׁת שׁנים עצים ובאתי ועשׂיתיהו לי ולבני ואכלנהו ומתנו׃
1 Kings 17:13 ויאמר אליה אליהו אל תיראי באי עשׂי כדברך אך עשׂי לי משׁם עגה קטנה בראשׁנה והוצאת לי ולך ולבנך תעשׂי באחרנה׃
1 Kings 17:14 כי כה אמר יהוה אלהי ישׂראל כד הקמח לא תכלה וצפחת השׁמן לא תחסר עד יום תתן יהוה גשׁם על פני האדמה׃
1 Kings 17:15 ותלך ותעשׂה כדבר אליהו ותאכל הוא והיא וביתה ימים׃
1 Kings 17:16 כד הקמח לא כלתה וצפחת השׁמן לא חסר כדבר יהוה אשׁר דבר ביד אליהו׃
1 Kings 17:17 ויהי אחר הדברים האלה חלה בן האשׁה בעלת הבית ויהי חליו חזק מאד עד אשׁר לא נותרה בו נשׁמה׃
1 Kings 17:18 ותאמר אל אליהו מה לי ולך אישׁ האלהים באת אלי להזכיר את עוני ולהמית את בני׃
1 Kings 17:19 ויאמר אליה תני לי את בנך ויקחהו מחיקה ויעלהו אל העליה אשׁר הוא ישׁב שׁם וישׁכבהו על מטתו׃
1 Kings 17:20 ויקרא אל יהוה ויאמר יהוה אלהי הגם על האלמנה אשׁר אני מתגורר עמה הרעות להמית את בנה׃
1 Kings 17:21 ויתמדד על הילד שׁלשׁ פעמים ויקרא אל יהוה ויאמר יהוה אלהי תשׁב נא נפשׁ הילד הזה על קרבו׃
1 Kings 17:22 וישׁמע יהוה בקול אליהו ותשׁב נפשׁ הילד על קרבו ויחי׃
1 Kings 17:23 ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך׃
1 Kings 17:24 ותאמר האשׁה אל אליהו עתה זה ידעתי כי אישׁ אלהים אתה ודבר יהוה בפיך אמת׃
1 Kings 18:1 ויהי ימים רבים ודבר יהוה היה אל אליהו בשׁנה השׁלישׁית לאמר לך הראה אל אחאב ואתנה מטר על פני האדמה׃
1 Kings 18:2 וילך אליהו להראות אל אחאב והרעב חזק בשׁמרון׃
1 Kings 18:3 ויקרא אחאב אל עבדיהו אשׁר על הבית ועבדיהו היה ירא את יהוה מאד׃
1 Kings 18:4 ויהי בהכרית איזבל את נביאי יהוה ויקח עבדיהו מאה נבאים ויחביאם חמשׁים אישׁ במערה וכלכלם לחם ומים׃
1 Kings 18:5 ויאמר אחאב אל עבדיהו לך בארץ אל כל מעיני המים ואל כל הנחלים אולי נמצא חציר ונחיה סוס ופרד ולוא נכרית מהבהמה׃
1 Kings 18:6 ויחלקו להם את הארץ לעבר בה אחאב הלך בדרך אחד לבדו ועבדיהו הלך בדרך אחד לבדו׃
1 Kings 18:7 ויהי עבדיהו בדרך והנה אליהו לקראתו ויכרהו ויפל על פניו ויאמר האתה זה אדני אליהו׃
1 Kings 18:8 ויאמר לו אני לך אמר לאדניך הנה אליהו׃
1 Kings 18:9 ויאמר מה חטאתי כי אתה נתן את עבדך ביד אחאב להמיתני׃
1 Kings 18:10 חי יהוה אלהיך אם ישׁ גוי וממלכה אשׁר לא שׁלח אדני שׁם לבקשׁך ואמרו אין והשׁביע את הממלכה ואת הגוי כי לא ימצאכה׃
1 Kings 18:11 ועתה אתה אמר לך אמר לאדניך הנה אליהו׃
1 Kings 18:12 והיה אני אלך מאתך ורוח יהוה ישׂאך על אשׁר לא אדע ובאתי להגיד לאחאב ולא ימצאך והרגני ועבדך ירא את יהוה מנערי׃
1 Kings 18:13 הלא הגד לאדני את אשׁר עשׂיתי בהרג איזבל את נביאי יהוה ואחבא מנביאי יהוה מאה אישׁ חמשׁים חמשׁים אישׁ במערה ואכלכלם לחם ומים׃
1 Kings 18:14 ועתה אתה אמר לך אמר לאדניך הנה אליהו והרגני׃
1 Kings 18:15 ויאמר אליהו חי יהוה צבאות אשׁר עמדתי לפניו כי היום אראה אליו׃
1 Kings 18:16 וילך עבדיהו לקראת אחאב ויגד לו וילך אחאב לקראת אליהו׃
1 Kings 18:17 ויהי כראות אחאב את אליהו ויאמר אחאב אליו האתה זה עכר ישׂראל׃
1 Kings 18:18 ויאמר לא עכרתי את ישׂראל כי אם אתה ובית אביך בעזבכם את מצות יהוה ותלך אחרי הבעלים׃
1 Kings 18:19 ועתה שׁלח קבץ אלי את כל ישׂראל אל הר הכרמל ואת נביאי הבעל ארבע מאות וחמשׁים ונביאי האשׁרה ארבע מאות אכלי שׁלחן איזבל׃
1 Kings 18:20 וישׁלח אחאב בכל בני ישׂראל ויקבץ את הנביאים אל הר הכרמל׃
1 Kings 18:21 ויגשׁ אליהו אל כל העם ויאמר עד מתי אתם פסחים על שׁתי הסעפים אם יהוה האלהים לכו אחריו ואם הבעל לכו אחריו ולא ענו העם אתו דבר׃
1 Kings 18:22 ויאמר אליהו אל העם אני נותרתי נביא ליהוה לבדי ונביאי הבעל ארבע מאות וחמשׁים אישׁ׃
1 Kings 18:23 ויתנו לנו שׁנים פרים ויבחרו להם הפר האחד וינתחהו וישׂימו על העצים ואשׁ לא ישׂימו ואני אעשׂה את הפר האחד ונתתי על העצים ואשׁ לא אשׂים׃
1 Kings 18:24 וקראתם בשׁם אלהיכם ואני אקרא בשׁם יהוה והיה האלהים אשׁר יענה באשׁ הוא האלהים ויען כל העם ויאמרו טוב הדבר׃
1 Kings 18:25 ויאמר אליהו לנביאי הבעל בחרו לכם הפר האחד ועשׂו ראשׁנה כי אתם הרבים וקראו בשׁם אלהיכם ואשׁ לא תשׂימו׃
1 Kings 18:26 ויקחו את הפר אשׁר נתן להם ויעשׂו ויקראו בשׁם הבעל מהבקר ועד הצהרים לאמר הבעל עננו ואין קול ואין ענה ויפסחו על המזבח אשׁר עשׂה׃
1 Kings 18:27 ויהי בצהרים ויהתל בהם אליהו ויאמר קראו בקול גדול כי אלהים הוא כי שׂיח וכי שׂיג לו וכי דרך לו אולי ישׁן הוא ויקץ׃
1 Kings 18:28 ויקראו בקול גדול ויתגדדו כמשׁפטם בחרבות וברמחים עד שׁפך דם עליהם׃
1 Kings 18:29 ויהי כעבר הצהרים ויתנבאו עד לעלות המנחה ואין קול ואין ענה ואין קשׁב׃
1 Kings 18:30 ויאמר אליהו לכל העם גשׁו אלי ויגשׁו כל העם אליו וירפא את מזבח יהוה ההרוס׃
1 Kings 18:31 ויקח אליהו שׁתים עשׂרה אבנים כמספר שׁבטי בני יעקב אשׁר היה דבר יהוה אליו לאמר ישׂראל יהיה שׁמך׃
1 Kings 18:32 ויבנה את האבנים מזבח בשׁם יהוה ויעשׂ תעלה כבית סאתים זרע סביב למזבח׃
1 Kings 18:33 ויערך את העצים וינתח את הפר וישׂם על העצים׃
1 Kings 18:34 ויאמר מלאו ארבעה כדים מים ויצקו על העלה ועל העצים ויאמר שׁנו וישׁנו ויאמר שׁלשׁו וישׁלשׁו
1 Kings 18:35 וילכו המים סביב למזבח וגם את התעלה מלא מים׃
1 Kings 18:36 ויהי בעלות המנחה ויגשׁ אליהו הנביא ויאמר יהוה אלהי אברהם יצחק וישׂראל היום יודע כי אתה אלהים בישׂראל ואני עבדך ובדבריך עשׂיתי את כל הדברים האלה׃
1 Kings 18:37 ענני יהוה ענני וידעו העם הזה כי אתה יהוה האלהים ואתה הסבת את לבם אחרנית׃
1 Kings 18:38 ותפל אשׁ יהוה ותאכל את העלה ואת העצים ואת האבנים ואת העפר ואת המים אשׁר בתעלה לחכה׃
1 Kings 18:39 וירא כל העם ויפלו על פניהם ויאמרו יהוה הוא האלהים יהוה הוא האלהים׃
1 Kings 18:40 ויאמר אליהו להם תפשׂו את נביאי הבעל אישׁ אל ימלט מהם ויתפשׂום ויורדם אליהו אל נחל קישׁון וישׁחטם שׁם׃
1 Kings 18:41 ויאמר אליהו לאחאב עלה אכל ושׁתה כי קול המון הגשׁם׃
1 Kings 18:42 ויעלה אחאב לאכל ולשׁתות ואליהו עלה אל ראשׁ הכרמל ויגהר ארצה וישׂם פניו בין ברכו׃
1 Kings 18:43 ויאמר אל נערו עלה נא הבט דרך ים ויעל ויבט ויאמר אין מאומה ויאמר שׁב שׁבע פעמים׃
1 Kings 18:44 ויהי בשׁבעית ויאמר הנה עב קטנה ככף אישׁ עלה מים ויאמר עלה אמר אל אחאב אסר ורד ולא יעצרכה הגשׁם׃
1 Kings 18:45 ויהי עד כה ועד כה והשׁמים התקדרו עבים ורוח ויהי גשׁם גדול וירכב אחאב וילך יזרעאלה׃
1 Kings 18:46 ויד יהוה היתה אל אליהו וישׁנס מתניו וירץ לפני אחאב עד באכה יזרעאלה׃
1 Kings 19:1 ויגד אחאב לאיזבל את כל אשׁר עשׂה אליהו ואת כל אשׁר הרג את כל הנביאים בחרב׃
1 Kings 19:2 ותשׁלח איזבל מלאך אל אליהו לאמר כה יעשׂון אלהים וכה יוספון כי כעת מחר אשׂים את נפשׁך כנפשׁ אחד מהם׃
1 Kings 19:3 וירא ויקם וילך אל נפשׁו ויבא באר שׁבע אשׁר ליהודה וינח את נערו שׁם׃
1 Kings 19:4 והוא הלך במדבר דרך יום ויבא וישׁב תחת רתם אחת וישׁאל את נפשׁו למות ויאמר רב עתה יהוה קח נפשׁי כי לא טוב אנכי מאבתי׃
1 Kings 19:5 וישׁכב ויישׁן תחת רתם אחד והנה זה מלאך נגע בו ויאמר לו קום אכול׃
1 Kings 19:6 ויבט והנה מראשׁתיו עגת רצפים וצפחת מים ויאכל וישׁת וישׁב וישׁכב׃
1 Kings 19:7 וישׁב מלאך יהוה שׁנית ויגע בו ויאמר קום אכל כי רב ממך הדרך׃
1 Kings 19:8 ויקם ויאכל וישׁתה וילך בכח האכילה ההיא ארבעים יום וארבעים לילה עד הר האלהים חרב׃
1 Kings 19:9 ויבא שׁם אל המערה וילן שׁם והנה דבר יהוה אליו ויאמר לו מה לך פה אליהו׃
1 Kings 19:10 ויאמר קנא קנאתי ליהוה אלהי צבאות כי עזבו בריתך בני ישׂראל את מזבחתיך הרסו ואת נביאיך הרגו בחרב ואותר אני לבדי ויבקשׁו את נפשׁי לקחתה׃
1 Kings 19:11 ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשׁבר סלעים לפני יהוה לא ברוח יהוה ואחר הרוח רעשׁ לא ברעשׁ יהוה׃
1 Kings 19:12 ואחר הרעשׁ אשׁ לא באשׁ יהוה ואחר האשׁ קול דממה דקה׃
1 Kings 19:13 ויהי כשׁמע אליהו וילט פניו באדרתו ויצא ויעמד פתח המערה והנה אליו קול ויאמר מה לך פה אליהו׃
1 Kings 19:14 ויאמר קנא קנאתי ליהוה אלהי צבאות כי עזבו בריתך בני ישׂראל את מזבחתיך הרסו ואת נביאיך הרגו בחרב ואותר אני לבדי ויבקשׁו את נפשׁי לקחתה׃
1 Kings 19:15 ויאמר יהוה אליו לך שׁוב לדרכך מדברה דמשׂק ובאת ומשׁחת את חזאל למלך על ארם׃
1 Kings 19:16 ואת יהוא בן נמשׁי תמשׁח למלך על ישׂראל ואת אלישׁע בן שׁפט מאבל מחולה תמשׁח לנביא תחתיך׃
1 Kings 19:17 והיה הנמלט מחרב חזאל ימית יהוא והנמלט מחרב יהוא ימית אלישׁע׃
1 Kings 19:18 והשׁארתי בישׂראל שׁבעת אלפים כל הברכים אשׁר לא כרעו לבעל וכל הפה אשׁר לא נשׁק׃
1 Kings 19:19 וילך משׁם וימצא את אלישׁע בן שׁפט והוא חרשׁ שׁנים עשׂר צמדים לפניו והוא בשׁנים העשׂר ויעבר אליהו אליו וישׁלך אדרתו אליו׃
1 Kings 19:20 ויעזב את הבקר וירץ אחרי אליהו ויאמר אשׁקה נא לאבי ולאמי ואלכה אחריך ויאמר לו לך שׁוב כי מה עשׂיתי׃
1 Kings 19:21 וישׁב מאחריו ויקח את צמד הבקר ויזבחהו ובכלי הבקר בשׁלם הבשׂר ויתן לעם ויאכלו ויקם וילך אחרי אליהו וישׁרתהו׃
1 Kings 20:1 ובן הדד מלך ארם קבץ את כל חילו ושׁלשׁים ושׁנים מלך אתו וסוס ורכב ויעל ויצר על שׁמרון וילחם׃
1 Kings 20:2 וישׁלח מלאכים אל אחאב מלך ישׂראל העירה׃
1 Kings 20:3 ויאמר לו כה אמר בן-הדד כספך וזהבך לי-הוא ונשׁיך ובניך הטובים לי-הם׃
1 Kings 20:4 ויען מלך ישׂראל ויאמר כדברך אדני המלך לך אני וכל אשׁר׃
1 Kings 20:5 וישׁבו המלאכים ויאמרו כה אמר בן הדד לאמר כי שׁלחתי אליך לאמר כספך וזהבך ונשׁיך ובניך לי תתן׃
1 Kings 20:6 כי אם כעת מחר אשׁלח את עבדי אליך וחפשׂו את ביתך ואת בתי עבדיך והיה כל מחמד עיניך ישׂימו בידם ולקחו׃
1 Kings 20:7 ויקרא מלך ישׂראל לכל זקני הארץ ויאמר דעו נא וראו כי רעה זה מבקשׁ כי שׁלח אלי לנשׁי ולבני ולכספי ולזהבי ולא מנעתי ממנו׃
1 Kings 20:8 ויאמרו אליו כל הזקנים וכל העם אל תשׁמע ולוא תאבה׃
1 Kings 20:9 ויאמר למלאכי בן הדד אמרו לאדני המלך כל אשׁר שׁלחת אל עבדך בראשׁנה אעשׂה והדבר הזה לא אוכל לעשׂות וילכו המלאכים וישׁבהו דבר׃
1 Kings 20:10 וישׁלח אליו בן הדד ויאמר כה יעשׂון לי אלהים וכה יוספו אם ישׂפק עפר שׁמרון לשׁעלים לכל העם אשׁר ברגלי׃
1 Kings 20:11 ויען מלך ישׂראל ויאמר דברו אל יתהלל חגר כמפתח׃
1 Kings 20:12 ויהי כשׁמע את הדבר הזה והוא שׁתה הוא והמלכים בסכות ויאמר אל עבדיו שׂימו וישׂימו על העיר׃
1 Kings 20:13 והנה נביא אחד נגשׁ אל אחאב מלך ישׂראל ויאמר כה אמר יהוה הראית את כל ההמון הגדול הזה הנני נתנו בידך היום וידעת כי אני יהוה׃
1 Kings 20:14 ויאמר אחאב במי ויאמר כה אמר יהוה בנערי שׂרי המדינות ויאמר מי יאסר המלחמה ויאמר אתה׃
1 Kings 20:15 ויפקד את נערי שׂרי המדינות ויהיו מאתים שׁנים ושׁלשׁים ואחריהם פקד את כל העם כל בני ישׂראל שׁבעת אלפים׃
1 Kings 20:16 ויצאו בצהרים ובן הדד שׁתה שׁכור בסכות הוא והמלכים שׁלשׁים ושׁנים מלך עזר אתו׃
1 Kings 20:17 ויצאו נערי שׂרי המדינות בראשׁנה וישׁלח בן הדד ויגידו לו לאמר אנשׁים יצאו משׁמרון׃
1 Kings 20:18 ויאמר אם לשׁלום יצאו תפשׂום חיים ואם למלחמה יצאו חיים תפשׂום׃
1 Kings 20:19 ואלה יצאו מן העיר נערי שׂרי המדינות והחיל אשׁר אחריהם׃
1 Kings 20:20 ויכו אישׁ אישׁו וינסו ארם וירדפם ישׂראל וימלט בן הדד מלך ארם על סוס ופרשׁים׃
1 Kings 20:21 ויצא מלך ישׂראל ויך את הסוס ואת הרכב והכה בארם מכה גדולה׃
1 Kings 20:22 ויגשׁ הנביא אל מלך ישׂראל ויאמר לו לך התחזק ודע וראה את אשׁר תעשׂה כי לתשׁובת השׁנה מלך ארם עלה עליך׃
1 Kings 20:23 ועבדי מלך ארם אמרו אליו אלהי הרים אלהיהם על כן חזקו ממנו ואולם נלחם אתם במישׁור אם לא נחזק מהם׃
1 Kings 20:24 ואת הדבר הזה עשׂה הסר המלכים אישׁ ממקמו ושׂים פחות תחתיהם׃
1 Kings 20:25 ואתה תמנה לך חיל כחיל הנפל מאותך וסוס כסוס ורכב כרכב ונלחמה אותם במישׁור אם לא נחזק מהם וישׁמע לקלם ויעשׂ כן׃
1 Kings 20:26 ויהי לתשׁובת השׁנה ויפקד בן הדד את ארם ויעל אפקה למלחמה עם ישׂראל׃
1 Kings 20:27 ובני ישׂראל התפקדו וכלכלו וילכו לקראתם ויחנו בני ישׂראל נגדם כשׁני חשׂפי עזים וארם מלאו את הארץ׃
1 Kings 20:28 ויגשׁ אישׁ האלהים ויאמר אל מלך ישׂראל ויאמר כה אמר יהוה יען אשׁר אמרו ארם אלהי הרים יהוה ולא אלהי עמקים הוא ונתתי את כל ההמון הגדול הזה בידך וידעתם כי אני יהוה׃
1 Kings 20:29 ויחנו אלה נכח אלה שׁבעת ימים ויהי ביום השׁביעי ותקרב המלחמה ויכו בני ישׂראל את ארם מאה אלף רגלי ביום אחד׃
1 Kings 20:30 וינסו הנותרים אפקה אל העיר ותפל החומה על עשׂרים ושׁבעה אלף אישׁ הנותרים ובן הדד נס ויבא אל העיר חדר בחדר׃
1 Kings 20:31 ויאמרו אליו עבדיו הנה נא שׁמענו כי מלכי בית ישׂראל כי מלכי חסד הם נשׂימה נא שׂקים במתנינו וחבלים בראשׁנו ונצא אל מלך ישׂראל אולי יחיה את נפשׁך׃
1 Kings 20:32 ויחגרו שׂקים במתניהם וחבלים בראשׁיהם ויבאו אל מלך ישׂראל ויאמרו עבדך בן הדד אמר תחי נא נפשׁי ויאמר העודנו חי אחי הוא׃
1 Kings 20:33 והאנשׁים ינחשׁו וימהרו ויחלטו הממנו ויאמרו אחיך בן הדד ויאמר באו קחהו ויצא אליו בן הדד ויעלהו על המרכבה׃
1 Kings 20:34 ויאמר אליו הערים אשׁר לקח אבי מאת אביך אשׁיב וחוצות תשׂים לך בדמשׂק כאשׁר שׂם אבי בשׁמרון ואני בברית אשׁלחך ויכרת לו ברית וישׁלחהו׃
1 Kings 20:35 ואישׁ אחד מבני הנביאים אמר אל רעהו בדבר יהוה הכיני נא וימאן האישׁ להכתו׃
1 Kings 20:36 ויאמר לו יען אשׁר לא שׁמעת בקול יהוה הנך הולך מאתי והכך האריה וילך מאצלו וימצאהו האריה ויכהו׃
1 Kings 20:37 וימצא אישׁ אחר ויאמר הכיני נא ויכהו האישׁ הכה ופצע׃
1 Kings 20:38 וילך הנביא ויעמד למלך על הדרך ויתחפשׂ באפר על עיניו׃
1 Kings 20:39 ויהי המלך עבר והוא צעק אל המלך ויאמר עבדך יצא בקרב המלחמה והנה אישׁ סר ויבא אלי אישׁ ויאמר שׁמר את האישׁ הזה אם הפקד יפקד והיתה נפשׁך תחת נפשׁו או ככר כסף תשׁקול׃
1 Kings 20:40 ויהי עבדך עשׂה הנה והנה והוא איננו ויאמר אליו מלך ישׂראל כן משׁפטך אתה חרצת׃
1 Kings 20:41 וימהר ויסר את האפר מעל עיניו ויכר אתו מלך ישׂראל כי מהנבאים הוא׃
1 Kings 20:42 ויאמר אליו כה אמר יהוה יען שׁלחת את אישׁ חרמי מיד והיתה נפשׁך תחת נפשׁו ועמך תחת עמו׃
1 Kings 20:43 וילך מלך ישׂראל על ביתו סר וזעף ויבא שׁמרונה׃
1 Kings 21:1 ויהי אחר הדברים האלה כרם היה לנבות היזרעאלי אשׁר ביזרעאל אצל היכל אחאב מלך שׁמרון׃
1 Kings 21:2 וידבר אחאב אל נבות לאמר תנה לי את כרמך ויהי לי לגן ירק כי הוא קרוב אצל ביתי ואתנה לך תחתיו כרם טוב ממנו אם טוב בעיניך אתנה לך כסף מחיר זה׃
1 Kings 21:3 ויאמר נבות אל אחאב חלילה לי מיהוה מתתי את נחלת אבתי׃
1 Kings 21:4 ויבא אחאב אל ביתו סר וזעף על הדבר אשׁר דבר אליו נבות היזרעאלי ויאמר לא אתן לך את נחלת אבותי וישׁכב על מטתו ויסב את פניו ולא אכל לחם׃
1 Kings 21:5 ותבא אליו איזבל אשׁתו ותדבר אליו מה זה רוחך סרה ואינך אכל לחם׃
1 Kings 21:6 וידבר אליה כי אדבר אל נבות היזרעאלי ואמר לו תנה לי את כרמך בכסף או אם חפץ אתה אתנה לך כרם תחתיו ויאמר לא אתן לך את כרמי׃
1 Kings 21:7 ותאמר אליו איזבל אשׁתו אתה עתה תעשׂה מלוכה על ישׂראל קום אכל לחם ויטב לבך אני אתן לך את כרם נבות היזרעאלי׃
1 Kings 21:8 ותכתב ספרים בשׁם אחאב ותחתם בחתמו ותשׁלח הספרים אל הזקנים ואל החרים אשׁר בעירו הישׁבים את נבות׃
1 Kings 21:9 ותכתב בספרים לאמר קראו צום והושׁיבו את נבות בראשׁ העם׃
1 Kings 21:10 והושׁיבו שׁנים אנשׁים בני בליעל נגדו ויעדהו לאמר ברכת אלהים ומלך והוציאהו וסקלהו וימת׃
1 Kings 21:11 ויעשׂו אנשׁי עירו הזקנים והחרים אשׁר הישׁבים בעירו כאשׁר שׁלחה אליהם איזבל כאשׁר כתוב בספרים אשׁר שׁלחה אליהם׃
1 Kings 21:12 קראו צום והשׁיבו את נבות בראשׁ העם׃
1 Kings 21:13 ויבאו שׁני האנשׁים בני בליעל וישׁבו נגדו ויעדהו אנשׁי הבליעל את נבות נגד העם לאמר ברך נבות אלהים ומלך ויצאהו מחוץ לעיר ויסקלהו באבנים וימת׃
1 Kings 21:14 וישׁלחו אל איזבל לאמר סקל נבות וימת׃
1 Kings 21:15 ויהי כשׁמע איזבל כי סקל נבות וימת ותאמר איזבל אל אחאב קום רשׁ את כרם נבות היזרעאלי אשׁר מאן לתת לך בכסף כי אין נבות חי כי מת׃
1 Kings 21:16 ויהי כשׁמע אחאב כי מת נבות ויקם אחאב לרדת אל כרם נבות היזרעאלי לרשׁתו׃
1 Kings 21:17 ויהי דבר יהוה אל אליהו התשׁבי לאמר׃
1 Kings 21:18 קום רד לקראת אחאב מלך ישׂראל אשׁר בשׁמרון הנה בכרם נבות אשׁר ירד שׁם לרשׁתו׃
1 Kings 21:19 ודברת אליו לאמר כה אמר יהוה הרצחת וגם ירשׁת ודברת אליו לאמר כה אמר יהוה במקום אשׁר לקקו הכלבים את דם נבות ילקו הכלבים את דמך גם אתה׃
1 Kings 21:20 ויאמר אחאב אל אליהו המצאתני איבי ויאמר מצאתי יען התמכרך לעשׂות הרע בעיני יהוה׃
1 Kings 21:21 הנני מבי אליך רעה ובערתי אחריך והכרתי לאחאב משׁתין בקיר ועצור ועזוב בישׂראל׃
1 Kings 21:22 ונתתי את ביתך כבית ירבעם בן נבט וכבית בעשׁא בן אחיה אל הכעס אשׁר הכעסת ותחטא את ישׂראל׃
1 Kings 21:23 וגם לאיזבל דבר יהוה לאמר הכלבים יאכלו את איזבל בחל יזרעאל׃
1 Kings 21:24 המת לאחאב בעיר יאכלו הכלבים והמת בשׂדה יאכלו עוף השׁמים׃
1 Kings 21:25 רק לא היה כאחאב אשׁר התמכר לעשׂות הרע בעיני יהוה אשׁר הסתה אתו איזבל אשׁתו׃
1 Kings 21:26 ויתעב מאד ללכת אחרי הגללים ככל אשׁר עשׂו האמרי אשׁר הורישׁ יהוה מפני בני ישׂראל׃
1 Kings 21:27 ויהי כשׁמע אחאב את הדברים האלה ויקרע בגדיו וישׂם שׂק על בשׂרו ויצום וישׁכב בשׂק ויהלך אט׃
1 Kings 21:28 ויהי דבר יהוה אל אליהו התשׁבי לאמר׃
1 Kings 21:29 הראית כי נכנע אחאב מלפני יען כי נכנע מפני לא אבי הרעה בימיו בימי בנו אביא הרעה על ביתו׃
1 Kings 22:1 וישׁבו שׁלשׁ שׁנים אין מלחמה בין ארם ובין ישׂראל׃
1 Kings 22:2 ויהי בשׁנה השׁלישׁית וירד יהושׁפט מלך יהודה אל מלך ישׂראל׃
1 Kings 22:3 ויאמר מלך ישׂראל אל עבדיו הידעתם כי לנו רמת גלעד ואנחנו מחשׁים מקחת אתה מיד מלך ארם׃
1 Kings 22:4 ויאמר אל יהושׁפט התלך אתי למלחמה רמת גלעד ויאמר יהושׁפט אל מלך ישׂראל כמוני כמוך כעמי כעמך כסוסי כסוסיך׃
1 Kings 22:5 ויאמר יהושׁפט אל מלך ישׂראל דרשׁ נא כיום את דבר יהוה׃
1 Kings 22:6 ויקבץ מלך ישׂראל את הנביאים כארבע מאות אישׁ ויאמר אלהם האלך על רמת גלעד למלחמה אם אחדל ויאמרו עלה ויתן אדני ביד המלך׃
1 Kings 22:7 ויאמר יהושׁפט האין פה נביא ליהוה עוד ונדרשׁה מאותו׃
1 Kings 22:8 ויאמר מלך ישׂראל אל יהושׁפט עוד אישׁ אחד לדרשׁ את יהוה מאתו ואני שׂנאתיו כי לא יתנבא עלי טוב כי אם רע מיכיהו בן ימלה ויאמר יהושׁפט אל יאמר המלך כן׃
1 Kings 22:9 ויקרא מלך ישׂראל אל סריס אחד ויאמר מהרה מיכיהו בן ימלה׃
1 Kings 22:10 ומלך ישׂראל ויהושׁפט מלך יהודה ישׁבים אישׁ על כסאו מלבשׁים בגדים בגרן פתח שׁער שׁמרון וכל הנביאים מתנבאים לפניהם׃
1 Kings 22:11 ויעשׂ לו צדקיה בן כנענה קרני ברזל ויאמר כה אמר יהוה באלה תנגח את ארם עד כלתם׃
1 Kings 22:12 וכל הנבאים נבאים כן לאמר עלה רמת גלעד והצלח ונתן יהוה ביד המלך׃
1 Kings 22:13 והמלאך אשׁר הלך לקרא מיכיהו דבר אליו לאמר הנה נא דברי הנביאים פה אחד טוב אל המלך יהי נא דבריך כדבר אחד מהם ודברת טוב׃
1 Kings 22:14 ויאמר מיכיהו חי יהוה כי את אשׁר יאמר יהוה אלי אתו אדבר׃
1 Kings 22:15 ויבוא אל המלך ויאמר המלך אליו מיכיהו הנלך אל רמת גלעד למלחמה אם נחדל ויאמר אליו עלה והצלח ונתן יהוה ביד המלך׃
1 Kings 22:16 ויאמר אליו המלך עד כמה פעמים אני משׁבעך אשׁר לא תדבר אלי רק אמת בשׁם יהוה׃
1 Kings 22:17 ויאמר ראיתי את כל ישׂראל נפצים אל ההרים כצאן אשׁר אין להם רעה ויאמר יהוה לא אדנים לאלה ישׁובו אישׁ לביתו בשׁלום׃
1 Kings 22:18 ויאמר מלך ישׂראל אל יהושׁפט הלוא אמרתי אליך לוא יתנבא עלי טוב כי אם רע׃
1 Kings 22:19 ויאמר לכן שׁמע דבר יהוה ראיתי את יהוה ישׁב על כסאו וכל צבא השׁמים עמד עליו מימינו ומשׂמאלו׃
1 Kings 22:20 ויאמר יהוה מי יפתה את אחאב ויעל ויפל ברמת גלעד ויאמר זה בכה וזה אמר בכה׃
1 Kings 22:21 ויצא הרוח ויעמד לפני יהוה ויאמר אני אפתנו ויאמר יהוה אליו במה׃
1 Kings 22:22 ויאמר אצא והייתי רוח שׁקר בפי כל נביאיו ויאמר תפתה וגם תוכל צא ועשׂה כן׃
1 Kings 22:23 ועתה הנה נתן יהוה רוח שׁקר בפי כל נביאיך אלה ויהוה דבר עליך רעה׃
1 Kings 22:24 ויגשׁ צדקיהו בן כנענה ויכה את מיכיהו על הלחי ויאמר אי זה עבר רוח יהוה מאתי לדבר אותך׃
1 Kings 22:25 ויאמר מיכיהו הנך ראה ביום ההוא אשׁר תבא חדר בחדר להחבה׃
1 Kings 22:26 ויאמר מלך ישׂראל קח את מיכיהו והשׁיבהו אל אמן שׂר העיר ואל יואשׁ בן המלך׃
1 Kings 22:27 ואמרת כה אמר המלך שׂימו את זה בית הכלא והאכילהו לחם לחץ ומים לחץ עד באי בשׁלום׃
1 Kings 22:28 ויאמר מיכיהו אם שׁוב תשׁוב בשׁלום לא דבר יהוה בי ויאמר שׁמעו עמים כלם׃
1 Kings 22:29 ויעל מלך ישׂראל ויהושׁפט מלך יהודה רמת גלעד׃
1 Kings 22:30 ויאמר מלך ישׂראל אל יהושׁפט התחפשׂ ובא במלחמה ואתה לבשׁ בגדיך ויתחפשׂ מלך ישׂראל ויבוא במלחמה׃
1 Kings 22:31 ומלך ארם צוה את שׂרי הרכב אשׁר לו שׁלשׁים ושׁנים לאמר לא תלחמו את קטן ואת גדול כי אם את מלך ישׂראל לבדו׃
1 Kings 22:32 ויהי כראות שׂרי הרכב את יהושׁפט והמה אמרו אך מלך ישׂראל הוא ויסרו עליו להלחם ויזעק יהושׁפט׃
1 Kings 22:33 ויהי כראות שׂרי הרכב כי לא מלך ישׂראל הוא וישׁובו מאחריו׃
1 Kings 22:34 ואישׁ משׁך בקשׁת לתמו ויכה את מלך ישׂראל בין הדבקים ובין השׁרין ויאמר לרכבו הפך ידך והוציאני מן המחנה כי החליתי׃
1 Kings 22:35 ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם המכה אל חיק הרכב׃
1 Kings 22:36 ויעבר הרנה במחנה כבא השׁמשׁ לאמר אישׁ אל עירו ואישׁ אל ארצו׃
1 Kings 22:37 וימת המלך ויבוא שׁמרון ויקברו את המלך בשׁמרון׃
1 Kings 22:38 וישׁטף את הרכב על ברכת שׁמרון וילקו הכלבים את דמו והזנות רחצו כדבר יהוה אשׁר דבר׃
1 Kings 22:39 ויתר דברי אחאב וכל אשׁר עשׂה ובית השׁן אשׁר בנה וכל הערים אשׁר בנה הלוא הם כתובים על ספר דברי הימים למלכי ישׂראל׃
1 Kings 22:40 וישׁכב אחאב עם אבתיו וימלך אחזיהו בנו תחתיו׃
1 Kings 22:41 ויהושׁפט בן אסא מלך על יהודה בשׁנת ארבע לאחאב מלך ישׂראל׃
1 Kings 22:42 יהושׁפט בן שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת שׁלחי׃
1 Kings 22:43 וילך בכל דרך אסא אביו לא סר ממנו לעשׂות הישׁר בעיני יהוה׃ (22:44) אך הבמות לא סרו עוד העם מזבחים ומקטרים בבמות
1 Kings 22:44 (22:45) וישׁלם יהושׁפט עם מלך ישׂראל׃
1 Kings 22:45 (22:46) ויתר דברי יהושׁפט וגבורתו אשׁר עשׂה ואשׁר נלחם הלא הם כתובים על ספר דברי הימים למלכי יהודה׃
1 Kings 22:46 (22:47) ויתר הקדשׁ אשׁר נשׁאר בימי אסא אביו בער מן הארץ׃
1 Kings 22:47 (22:48) ומלך אין באדום נצב מלך׃
1 Kings 22:48 (22:49) יהושׁפט עשׂר אניות תרשׁישׁ ללכת אופירה לזהב ולא הלך כי נשׁברה אניות בעציון גבר׃
1 Kings 22:49 (22:50) אז אמר אחזיהו בן אחאב אל יהושׁפט ילכו עבדי עם עבדיך באניות ולא אבה יהושׁפט׃
1 Kings 22:50 (22:51) וישׁכב יהושׁפט עם אבתיו ויקבר עם אבתיו בעיר דוד אביו וימלך יהורם בנו תחתיו׃
1 Kings 22:51 (22:52) אחזיהו בן אחאב מלך על ישׂראל בשׁמרון בשׁנת שׁבע עשׂרה ליהושׁפט מלך יהודה וימלך על ישׂראל שׁנתים׃
1 Kings 22:52 (22:53) ויעשׂ הרע בעיני יהוה וילך בדרך אביו ובדרך אמו ובדרך ירבעם בן נבט אשׁר החטיא את ישׂראל׃
1 Kings 22:53 (22:54) ויעבד את הבעל וישׁתחוה לו ויכעס את יהוה אלהי ישׂראל ככל אשׁר עשׂה אביו׃
2 Kings 1:1 ויפשׁע מואב בישׂראל אחרי מות אחאב׃
2 Kings 1:2 ויפל אחזיה בעד השׂבכה בעליתו אשׁר בשׁמרון ויחל וישׁלח מלאכים ויאמר אלהם לכו דרשׁו בבעל זבוב אלהי עקרון אם אחיה מחלי זה׃
2 Kings 1:3 ומלאך יהוה דבר אל אליה התשׁבי קום עלה לקראת מלאכי מלך שׁמרון ודבר אלהם המבלי אין אלהים בישׂראל אתם הלכים לדרשׁ בבעל זבוב אלהי עקרון׃
2 Kings 1:4 ולכן כה אמר יהוה המטה אשׁר עלית שׁם לא תרד ממנה כי מות תמות וילך אליה׃
2 Kings 1:5 וישׁובו המלאכים אליו ויאמר אליהם מה זה שׁבתם׃
2 Kings 1:6 ויאמרו אליו אישׁ עלה לקראתנו ויאמר אלינו לכו שׁובו אל המלך אשׁר שׁלח אתכם ודברתם אליו כה אמר יהוה המבלי אין אלהים בישׂראל אתה שׁלח לדרשׁ בבעל זבוב אלהי עקרון לכן המטה אשׁר עלית שׁם לא תרד ממנה כי מות תמות׃
2 Kings 1:7 וידבר אלהם מה משׁפט האישׁ אשׁר עלה לקראתכם וידבר אליכם את הדברים האלה׃
2 Kings 1:8 ויאמרו אליו אישׁ בעל שׂער ואזור עור אזור במתניו ויאמר אליה התשׁבי הוא׃
2 Kings 1:9 וישׁלח אליו שׂר חמשׁים וחמשׁיו ויעל אליו והנה ישׁב על ראשׁ ההר וידבר אליו אישׁ האלהים המלך דבר רדה׃
2 Kings 1:10 ויענה אליהו וידבר אל שׂר החמשׁים ואם אישׁ אלהים אני תרד אשׁ מן השׁמים ותאכל אתך ואת חמשׁיך ותרד אשׁ מן השׁמים ותאכל אתו ואת חמשׁיו׃
2 Kings 1:11 וישׁב וישׁלח אליו שׂר חמשׁים אחר וחמשׁיו ויען וידבר אליו אישׁ האלהים כה אמר המלך מהרה רדה׃
2 Kings 1:12 ויען אליה וידבר אליהם אם אישׁ האלהים אני תרד אשׁ מן השׁמים ותאכל אתך ואת חמשׁיך ותרד אשׁ אלהים מן השׁמים ותאכל אתו ואת חמשׁיו׃
2 Kings 1:13 וישׁב וישׁלח שׂר חמשׁים שׁלשׁים וחמשׁיו ויעל ויבא שׂר החמשׁים השׁלישׁי ויכרע על ברכיו לנגד אליהו ויתחנן אליו וידבר אליו אישׁ האלהים תיקר נא נפשׁי ונפשׁ עבדיך אלה חמשׁים בעיניך׃
2 Kings 1:14 הנה ירדה אשׁ מן השׁמים ותאכל את שׁני שׂרי החמשׁים הראשׁנים ואת חמשׁיהם ועתה תיקר נפשׁי בעיניך׃
2 Kings 1:15 וידבר מלאך יהוה אל אליהו רד אותו אל תירא מפניו ויקם וירד אותו אל המלך׃
2 Kings 1:16 וידבר אליו כה אמר יהוה יען אשׁר שׁלחת מלאכים לדרשׁ בבעל זבוב אלהי עקרון המבלי אין אלהים בישׂראל לדרשׁ בדברו לכן המטה אשׁר עלית שׁם לא תרד ממנה כי מות תמות׃
2 Kings 1:17 וימת כדבר יהוה אשׁר דבר אליהו וימלך יהורם תחתיו בשׁנת שׁתים ליהורם בן יהושׁפט מלך יהודה כי לא היה לו בן׃
2 Kings 1:18 ויתר דברי אחזיהו אשׁר עשׂה הלוא המה כתובים על ספר דברי הימים למלכי ישׂראל׃
2 Kings 2:1 ויהי בהעלות יהוה את אליהו בסערה השׁמים וילך אליהו ואלישׁע מן הגלגל׃
2 Kings 2:2 ויאמר אליהו אל אלישׁע שׁב נא פה כי יהוה שׁלחני עד בית אל ויאמר אלישׁע חי יהוה וחי נפשׁך אם אעזבך וירדו בית אל׃
2 Kings 2:3 ויצאו בני הנביאים אשׁר בית אל אל אלישׁע ויאמרו אליו הידעת כי היום יהוה לקח את אדניך מעל ראשׁך ויאמר גם אני ידעתי החשׁו׃
2 Kings 2:4 ויאמר לו אליהו אלישׁע שׁב נא פה כי יהוה שׁלחני יריחו ויאמר חי יהוה וחי נפשׁך אם אעזבך ויבאו יריחו׃
2 Kings 2:5 ויגשׁו בני הנביאים אשׁר ביריחו אל אלישׁע ויאמרו אליו הידעת כי היום יהוה לקח את אדניך מעל ראשׁך ויאמר גם אני ידעתי החשׁו׃
2 Kings 2:6 ויאמר לו אליהו שׁב נא פה כי יהוה שׁלחני הירדנה ויאמר חי יהוה וחי נפשׁך אם אעזבך וילכו שׁניהם׃
2 Kings 2:7 וחמשׁים אישׁ מבני הנביאים הלכו ויעמדו מנגד מרחוק ושׁניהם עמדו על הירדן׃
2 Kings 2:8 ויקח אליהו את אדרתו ויגלם ויכה את המים ויחצו הנה והנה ויעברו שׁניהם בחרבה׃
2 Kings 2:9 ויהי כעברם ואליהו אמר אל אלישׁע שׁאל מה אעשׂה לך בטרם אלקח מעמך ויאמר אלישׁע ויהי נא פי שׁנים ברוחך אלי׃
2 Kings 2:10 ויאמר הקשׁית לשׁאול אם תראה אתי לקח מאתך יהי לך כן ואם אין לא יהיה׃
2 Kings 2:11 ויהי המה הלכים הלוך ודבר והנה רכב אשׁ וסוסי אשׁ ויפרדו בין שׁניהם ויעל אליהו בסערה השׁמים׃
2 Kings 2:12 ואלישׁע ראה והוא מצעק אבי אבי רכב ישׂראל ופרשׁיו ולא ראהו עוד ויחזק בבגדיו ויקרעם לשׁנים קרעים׃
2 Kings 2:13 וירם את אדרת אליהו אשׁר נפלה מעליו וישׁב ויעמד על שׂפת הירדן׃
2 Kings 2:14 ויקח את אדרת אליהו אשׁר נפלה מעליו ויכה את המים ויאמר איה יהוה אלהי אליהו אף הוא ויכה את המים ויחצו הנה והנה ויעבר אלישׁע׃
2 Kings 2:15 ויראהו בני הנביאים אשׁר ביריחו מנגד ויאמרו נחה רוח אליהו על אלישׁע ויבאו לקראתו וישׁתחוו לו ארצה׃
2 Kings 2:16 ויאמרו אליו הנה נא ישׁ את עבדיך חמשׁים אנשׁים בני חיל ילכו נא ויבקשׁו את אדניך פן נשׂאו רוח יהוה וישׁלכהו באחד ההרים או באחת הגיאות ויאמר לא תשׁלחו׃
2 Kings 2:17 ויפצרו בו עד בשׁ ויאמר שׁלחו וישׁלחו חמשׁים אישׁ ויבקשׁו שׁלשׁה ימים ולא מצאהו׃
2 Kings 2:18 וישׁבו אליו והוא ישׁב ביריחו ויאמר אלהם הלוא אמרתי אליכם אל תלכו׃
2 Kings 2:19 ויאמרו אנשׁי העיר אל אלישׁע הנה נא מושׁב העיר טוב כאשׁר אדני ראה והמים רעים והארץ משׁכלת׃
2 Kings 2:20 ויאמר קחו לי צלחית חדשׁה ושׂימו שׁם מלח ויקחו אליו׃
2 Kings 2:21 ויצא אל מוצא המים וישׁלך שׁם מלח ויאמר כה אמר יהוה רפאתי למים האלה לא יהיה משׁם עוד מות ומשׁכלת׃
2 Kings 2:22 וירפו המים עד היום הזה כדבר אלישׁע אשׁר דבר׃
2 Kings 2:23 ויעל משׁם בית אל והוא עלה בדרך ונערים קטנים יצאו מן העיר ויתקלסו בו ויאמרו לו עלה קרח עלה קרח׃
2 Kings 2:24 ויפן אחריו ויראם ויקללם בשׁם יהוה ותצאנה שׁתים דבים מן היער ותבקענה מהם ארבעים ושׁני ילדים׃
2 Kings 2:25 וילך משׁם אל הר הכרמל ומשׁם שׁב שׁמרון׃
2 Kings 3:1 ויהורם בן אחאב מלך על ישׂראל בשׁמרון בשׁנת שׁמנה עשׂרה ליהושׁפט מלך יהודה וימלך שׁתים עשׂרה שׁנה׃
2 Kings 3:2 ויעשׂה הרע בעיני יהוה רק לא כאביו וכאמו ויסר את מצבת הבעל אשׁר עשׂה אביו׃
2 Kings 3:3 רק בחטאות ירבעם בן נבט אשׁר החטיא את ישׂראל דבק לא סר ממנה׃
2 Kings 3:4 ומישׁע מלך מואב היה נקד והשׁיב למלך ישׂראל מאה אלף כרים ומאה אלף אילים צמר׃
2 Kings 3:5 ויהי כמות אחאב ויפשׁע מלך מואב במלך ישׂראל׃
2 Kings 3:6 ויצא המלך יהורם ביום ההוא משׁמרון ויפקד את כל ישׂראל׃
2 Kings 3:7 וילך וישׁלח אל יהושׁפט מלך יהודה לאמר מלך מואב פשׁע בי התלך אתי אל מואב למלחמה ויאמר אעלה כמוני כמוך כעמי כעמך כסוסי כסוסיך׃
2 Kings 3:8 ויאמר אי זה הדרך נעלה ויאמר דרך מדבר אדום׃
2 Kings 3:9 וילך מלך ישׂראל ומלך יהודה ומלך אדום ויסבו דרך שׁבעת ימים ולא היה מים למחנה ולבהמה אשׁר ברגליהם׃
2 Kings 3:10 ויאמר מלך ישׂראל אהה כי קרא יהוה לשׁלשׁת המלכים האלה לתת אותם ביד מואב׃
2 Kings 3:11 ויאמר יהושׁפט האין פה נביא ליהוה ונדרשׁה את יהוה מאותו ויען אחד מעבדי מלך ישׂראל ויאמר פה אלישׁע בן שׁפט אשׁר יצק מים על ידי אליהו׃
2 Kings 3:12 ויאמר יהושׁפט ישׁ אותו דבר יהוה וירדו אליו מלך ישׂראל ויהושׁפט ומלך אדום׃
2 Kings 3:13 ויאמר אלישׁע אל מלך ישׂראל מה לי ולך לך אל נביאי אביך ואל נביאי אמך ויאמר לו מלך ישׂראל אל כי קרא יהוה לשׁלשׁת המלכים האלה לתת אותם ביד מואב׃
2 Kings 3:14 ויאמר אלישׁע חי יהוה צבאות אשׁר עמדתי לפניו כי לולי פני יהושׁפט מלך יהודה אני נשׂא אם אביט אליך ואם אראך׃
2 Kings 3:15 ועתה קחו לי מנגן והיה כנגן המנגן ותהי עליו יד יהוה׃
2 Kings 3:16 ויאמר כה אמר יהוה עשׂה הנחל הזה גבים גבים׃
2 Kings 3:17 כי כה אמר יהוה לא תראו רוח ולא תראו גשׁם והנחל ההוא ימלא מים ושׁתיתם אתם ומקניכם ובהמתכם׃
2 Kings 3:18 ונקל זאת בעיני יהוה ונתן את מואב בידכם׃
2 Kings 3:19 והכיתם כל עיר מבצר וכל עיר מבחור וכל עץ טוב תפילו וכל מעיני מים תסתמו וכל החלקה הטובה תכאבו באבנים׃
2 Kings 3:20 ויהי בבקר כעלות המנחה והנה מים באים מדרך אדום ותמלא הארץ את המים׃
2 Kings 3:21 וכל מואב שׁמעו כי עלו המלכים להלחם בם ויצעקו מכל חגר חגרה ומעלה ויעמדו על הגבול׃
2 Kings 3:22 וישׁכימו בבקר והשׁמשׁ זרחה על המים ויראו מואב מנגד את המים אדמים כדם׃
2 Kings 3:23 ויאמרו דם זה החרב נחרבו המלכים ויכו אישׁ את רעהו ועתה לשׁלל מואב׃
2 Kings 3:24 ויבאו אל מחנה ישׂראל ויקמו ישׂראל ויכו את מואב וינסו מפניהם ויבו בה והכות את מואב׃
2 Kings 3:25 והערים יהרסו וכל חלקה טובה ישׁליכו אישׁ אבנו ומלאוה וכל מעין מים יסתמו וכל עץ טוב יפילו עד השׁאיר אבניה בקיר חרשׂת ויסבו הקלעים ויכוה׃
2 Kings 3:26 וירא מלך מואב כי חזק ממנו המלחמה ויקח אותו שׁבע מאות אישׁ שׁלף חרב להבקיע אל מלך אדום ולא יכלו׃
2 Kings 3:27 ויקח את בנו הבכור אשׁר ימלך תחתיו ויעלהו עלה על החמה ויהי קצף גדול על ישׂראל ויסעו מעליו וישׁבו לארץ׃
2 Kings 4:1 ואשׁה אחת מנשׁי בני הנביאים צעקה אל אלישׁע לאמר עבדך אישׁי מת ואתה ידעת כי עבדך היה ירא את יהוה והנשׁה בא לקחת את שׁני ילדי לו לעבדים׃
2 Kings 4:2 ויאמר אליה אלישׁע מה אעשׂה לך הגידי לי מה ישׁ לכי בבית ותאמר אין לשׁפחתך כל בבית כי אם אסוך שׁמן׃
2 Kings 4:3 ויאמר לכי שׁאלי לך כלים מן החוץ מאת כל שׁכנכי כלים רקים אל תמעיטי׃
2 Kings 4:4 ובאת וסגרת הדלת בעדך ובעד בניך ויצקת על כל הכלים האלה והמלא תסיעי׃
2 Kings 4:5 ותלך מאתו ותסגר הדלת בעדה ובעד בניה הם מגשׁים אליה והיא מיצקת׃
2 Kings 4:6 ויהי כמלאת הכלים ותאמר אל בנה הגישׁה אלי עוד כלי ויאמר אליה אין עוד כלי ויעמד השׁמן׃
2 Kings 4:7 ותבא ותגד לאישׁ האלהים ויאמר לכי מכרי את השׁמן ושׁלמי את נשׁיכי ואת בניכי תחיי בנותר׃
2 Kings 4:8 ויהי היום ויעבר אלישׁע אל שׁונם ושׁם אשׁה גדולה ותחזק בו לאכל לחם ויהי מדי עברו יסר שׁמה לאכל לחם׃
2 Kings 4:9 ותאמר אל אישׁה הנה נא ידעתי כי אישׁ אלהים קדושׁ הוא עבר עלינו תמיד׃
2 Kings 4:10 נעשׂה נא עלית קיר קטנה ונשׂים לו שׁם מטה ושׁלחן וכסא ומנורה והיה בבאו אלינו יסור שׁמה׃
2 Kings 4:11 ויהי היום ויבא שׁמה ויסר אל העליה וישׁכב שׁמה׃
2 Kings 4:12 ויאמר אל גחזי נערו קרא לשׁונמית הזאת ויקרא לה ותעמד לפניו׃
2 Kings 4:13 ויאמר לו אמר נא אליה הנה חרדת אלינו את כל החרדה הזאת מה לעשׂות לך הישׁ לדבר לך אל המלך או אל שׂר הצבא ותאמר בתוך עמי אנכי ישׁבת׃
2 Kings 4:14 ויאמר ומה לעשׂות לה ויאמר גיחזי אבל בן אין לה ואישׁה זקן׃
2 Kings 4:15 ויאמר קרא לה ויקרא לה ותעמד בפתח׃
2 Kings 4:16 ויאמר למועד הזה כעת חיה אתי חבקת בן ותאמר אל אדני אישׁ האלהים אל תכזב בשׁפחתך׃
2 Kings 4:17 ותהר האשׁה ותלד בן למועד הזה כעת חיה אשׁר דבר אליה אלישׁע׃
2 Kings 4:18 ויגדל הילד ויהי היום ויצא אל אביו אל הקצרים׃
2 Kings 4:19 ויאמר אל אביו ראשׁי ראשׁי ויאמר אל הנער שׂאהו אל אמו׃
2 Kings 4:20 וישׂאהו ויביאהו אל אמו וישׁב על ברכיה עד הצהרים וימת׃
2 Kings 4:21 ותעל ותשׁכבהו על מטת אישׁ האלהים ותסגר בעדו ותצא׃
2 Kings 4:22 ותקרא אל אישׁה ותאמר שׁלחה נא לי אחד מן הנערים ואחת האתנות וארוצה עד אישׁ האלהים ואשׁובה׃
2 Kings 4:23 ויאמר מדוע אתי הלכתי אליו היום לא חדשׁ ולא שׁבת ותאמר שׁלום׃
2 Kings 4:24 ותחבשׁ האתון ותאמר אל נערה נהג ולך אל תעצר לי לרכב כי אם אמרתי׃
2 Kings 4:25 ותלך ותבוא אל אישׁ האלהים אל הר הכרמל ויהי כראות אישׁ האלהים אתה מנגד ויאמר אל גיחזי נערו הנה השׁונמית הלז׃
2 Kings 4:26 עתה רוץ נא לקראתה ואמר לה השׁלום לך השׁלום לאישׁך השׁלום לילד ותאמר שׁלום׃
2 Kings 4:27 ותבא אל אישׁ האלהים אל ההר ותחזק ברגליו ויגשׁ גיחזי להדפה ויאמר אישׁ האלהים הרפה לה כי נפשׁה מרה לה ויהוה העלים ממני ולא הגיד׃
2 Kings 4:28 ותאמר השׁאלתי בן מאת אדני הלא אמרתי לא תשׁלה אתי׃
2 Kings 4:29 ויאמר לגיחזי חגר מתניך וקח משׁענתי בידך ולך כי תמצא אישׁ לא תברכנו וכי יברכך אישׁ לא תעננו ושׂמת משׁענתי על פני הנער׃
2 Kings 4:30 ותאמר אם הנער חי יהוה וחי נפשׁך אם אעזבך ויקם וילך אחריה׃
2 Kings 4:31 וגחזי עבר לפניהם וישׂם את המשׁענת על פני הנער ואין קול ואין קשׁב וישׁב לקראתו ויגד לו לאמר לא הקיץ הנער׃
2 Kings 4:32 ויבא אלישׁע הביתה והנה הנער מת משׁכב על מטתו׃
2 Kings 4:33 ויבא ויסגר הדלת בעד שׁניהם ויתפלל אל יהוה׃
2 Kings 4:34 ויעל וישׁכב על הילד וישׂם פיו על פיו ועיניו על עיניו וכפיו על כפו ויגהר עליו ויחם בשׂר הילד׃
2 Kings 4:35 וישׁב וילך בבית אחת הנה ואחת הנה ויעל ויגהר עליו ויזורר הנער עד שׁבע פעמים ויפקח הנער את עיניו׃
2 Kings 4:36 ויקרא אל גיחזי ויאמר קרא אל השׁנמית הזאת ויקראה ותבוא אליו ויאמר שׂאי בנך׃
2 Kings 4:37 ותבא ותפל על רגליו ותשׁתחו ארצה ותשׂא את בנה ותצא׃
2 Kings 4:38 ואלישׁע שׁב הגלגלה והרעב בארץ ובני הנביאים ישׁבים לפניו ויאמר לנערו שׁפת הסיר הגדולה ובשׁל נזיד לבני הנביאים׃
2 Kings 4:39 ויצא אחד אל השׂדה ללקט ארת וימצא גפן שׂדה וילקט ממנו פקעת שׂדה מלא בגדו ויבא ויפלח אל סיר הנזיד כי לא ידעו׃
2 Kings 4:40 ויצקו לאנשׁים לאכול ויהי כאכלם מהנזיד והמה צעקו ויאמרו מות בסיר אישׁ האלהים ולא יכלו לאכל׃
2 Kings 4:41 ויאמר וקחו קמח וישׁלך אל הסיר ויאמר צק לעם ויאכלו ולא היה דבר רע בסיר׃
2 Kings 4:42 ואישׁ בא מבעל שׁלשׁה ויבא לאישׁ האלהים לחם בכורים עשׂרים לחם שׂערים וכרמל בצקלנו ויאמר תן לעם ויאכלו׃
2 Kings 4:43 ויאמר משׁרתו מה אתן זה לפני מאה אישׁ ויאמר תן לעם ויאכלו כי כה אמר יהוה אכל והותר׃
2 Kings 4:44 ויתן לפניהם ויאכלו ויותרו כדבר יהוה׃
2 Kings 5:1 ונעמן שׂר צבא מלך ארם היה אישׁ גדול לפני אדניו ונשׂא פנים כי בו נתן יהוה תשׁועה לארם והאישׁ היה גבור חיל מצרע׃
2 Kings 5:2 וארם יצאו גדודים וישׁבו מארץ ישׂראל נערה קטנה ותהי לפני אשׁת נעמן׃
2 Kings 5:3 ותאמר אל גברתה אחלי אדני לפני הנביא אשׁר בשׁמרון אז יאסף אתו מצרעתו׃
2 Kings 5:4 ויבא ויגד לאדניו לאמר כזאת וכזאת דברה הנערה אשׁר מארץ ישׂראל׃
2 Kings 5:5 ויאמר מלך ארם לך בא ואשׁלחה ספר אל מלך ישׂראל וילך ויקח בידו עשׂר ככרי כסף ושׁשׁת אלפים זהב ועשׂר חליפות בגדים׃
2 Kings 5:6 ויבא הספר אל מלך ישׂראל לאמר ועתה כבוא הספר הזה אליך הנה שׁלחתי אליך את נעמן עבדי ואספתו מצרעתו׃
2 Kings 5:7 ויהי כקרא מלך ישׂראל את הספר ויקרע בגדיו ויאמר האלהים אני להמית ולהחיות כי זה שׁלח אלי לאסף אישׁ מצרעתו כי אך דעו נא וראו כי מתאנה הוא׃
2 Kings 5:8 ויהי כשׁמע אלישׁע אישׁ האלהים כי קרע מלך ישׂראל את בגדיו וישׁלח אל המלך לאמר למה קרעת בגדיך יבא נא אלי וידע כי ישׁ נביא בישׂראל׃
2 Kings 5:9 ויבא נעמן בסוסו וברכבו ויעמד פתח הבית לאלישׁע׃
2 Kings 5:10 וישׁלח אליו אלישׁע מלאך לאמר הלוך ורחצת שׁבע פעמים בירדן וישׁב בשׂרך לך וטהר׃
2 Kings 5:11 ויקצף נעמן וילך ויאמר הנה אמרתי אלי יצא יצוא ועמד וקרא בשׁם יהוה אלהיו והניף ידו אל המקום ואסף המצרע׃
2 Kings 5:12 הלא טוב אבנה ופרפר נהרות דמשׂק מכל מימי ישׂראל הלא ארחץ בהם וטהרתי ויפן וילך בחמה׃
2 Kings 5:13 ויגשׁו עבדיו וידברו אליו ויאמרו אבי דבר גדול הנביא דבר אליך הלוא תעשׂה ואף כי אמר אליך רחץ וטהר׃
2 Kings 5:14 וירד ויטבל בירדן שׁבע פעמים כדבר אישׁ האלהים וישׁב בשׂרו כבשׂר נער קטן ויטהר׃
2 Kings 5:15 וישׁב אל אישׁ האלהים הוא וכל מחנהו ויבא ויעמד לפניו ויאמר הנה נא ידעתי כי אין אלהים בכל הארץ כי אם בישׂראל ועתה קח נא ברכה מאת עבדך׃
2 Kings 5:16 ויאמר חי יהוה אשׁר עמדתי לפניו אם אקח ויפצר בו לקחת וימאן׃
2 Kings 5:17 ויאמר נעמן ולא יתן נא לעבדך משׂא צמד פרדים אדמה כי לוא יעשׂה עוד עבדך עלה וזבח לאלהים אחרים כי אם ליהוה׃
2 Kings 5:18 לדבר הזה יסלח יהוה לעבדך בבוא אדני בית רמון להשׁתחות שׁמה והוא נשׁען על ידי והשׁתחויתי בית רמן בהשׁתחויתי בית רמן יסלח נא יהוה לעבדך בדבר הזה׃
2 Kings 5:19 ויאמר לו לך לשׁלום וילך מאתו כברת ארץ׃
2 Kings 5:20 ויאמר גיחזי נער אלישׁע אישׁ האלהים הנה חשׂך אדני את נעמן הארמי הזה מקחת מידו את אשׁר הביא חי יהוה כי אם רצתי אחריו ולקחתי מאתו מאומה׃
2 Kings 5:21 וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השׁלום׃
2 Kings 5:22 ויאמר שׁלום אדני שׁלחני לאמר הנה עתה זה באו אלי שׁני נערים מהר אפרים מבני הנביאים תנה נא להם ככר כסף ושׁתי חלפות בגדים׃
2 Kings 5:23 ויאמר נעמן הואל קח ככרים ויפרץ בו ויצר ככרים כסף בשׁני חרטים ושׁתי חלפות בגדים ויתן אל שׁני נעריו וישׂאו לפניו׃
2 Kings 5:24 ויבא אל העפל ויקח מידם ויפקד בבית וישׁלח את האנשׁים וילכו׃
2 Kings 5:25 והוא בא ויעמד אל אדניו ויאמר אליו אלישׁע מאן גחזי ויאמר לא הלך עבדך אנה ואנה׃
2 Kings 5:26 ויאמר אליו לא לבי הלך כאשׁר הפך אישׁ מעל מרכבתו לקראתך העת לקחת את הכסף ולקחת בגדים וזיתים וכרמים וצאן ובקר ועבדים ושׁפחות׃
2 Kings 5:27 וצרעת נעמן תדבק בך ובזרעך לעולם ויצא מלפניו מצרע כשׁלג׃
2 Kings 6:1 ויאמרו בני הנביאים אל אלישׁע הנה נא המקום אשׁר אנחנו ישׁבים שׁם לפניך צר ממנו׃
2 Kings 6:2 נלכה נא עד הירדן ונקחה משׁם אישׁ קורה אחת ונעשׂה לנו שׁם מקום לשׁבת שׁם ויאמר לכו׃
2 Kings 6:3 ויאמר האחד הואל נא ולך את עבדיך ויאמר אני אלך׃
2 Kings 6:4 וילך אתם ויבאו הירדנה ויגזרו העצים׃
2 Kings 6:5 ויהי האחד מפיל הקורה ואת הברזל נפל אל המים ויצעק ויאמר אהה אדני והוא שׁאול׃
2 Kings 6:6 ויאמר אישׁ האלהים אנה נפל ויראהו את המקום ויקצב עץ וישׁלך שׁמה ויצף הברזל׃
2 Kings 6:7 ויאמר הרם לך וישׁלח ידו ויקחהו׃
2 Kings 6:8 ומלך ארם היה נלחם בישׂראל ויועץ אל עבדיו לאמר אל מקום פלני אלמני תחנתי׃
2 Kings 6:9 וישׁלח אישׁ האלהים אל מלך ישׂראל לאמר השׁמר מעבר המקום הזה כי שׁם ארם נחתים׃
2 Kings 6:10 וישׁלח מלך ישׂראל אל המקום אשׁר אמר לו אישׁ האלהים והזהירה ונשׁמר שׁם לא אחת ולא שׁתים׃
2 Kings 6:11 ויסער לב מלך ארם על הדבר הזה ויקרא אל עבדיו ויאמר אליהם הלוא תגידו לי מי משׁלנו אל מלך ישׂראל׃
2 Kings 6:12 ויאמר אחד מעבדיו לוא אדני המלך כי אלישׁע הנביא אשׁר בישׂראל יגיד למלך ישׂראל את הדברים אשׁר תדבר בחדר משׁכבך׃
2 Kings 6:13 ויאמר לכו וראו איכה הוא ואשׁלח ואקחהו ויגד לו לאמר הנה בדתן׃
2 Kings 6:14 וישׁלח שׁמה סוסים ורכב וחיל כבד ויבאו לילה ויקפו על העיר׃
2 Kings 6:15 וישׁכם משׁרת אישׁ האלהים לקום ויצא והנה חיל סובב את העיר וסוס ורכב ויאמר נערו אליו אהה אדני איכה נעשׂה׃
2 Kings 6:16 ויאמר אל תירא כי רבים אשׁר אתנו מאשׁר אותם׃
2 Kings 6:17 ויתפלל אלישׁע ויאמר יהוה פקח נא את עיניו ויראה ויפקח יהוה את עיני הנער וירא והנה ההר מלא סוסים ורכב אשׁ סביבת אלישׁע׃
2 Kings 6:18 וירדו אליו ויתפלל אלישׁע אל יהוה ויאמר הך נא את הגוי הזה בסנורים ויכם בסנורים כדבר אלישׁע׃
2 Kings 6:19 ויאמר אלהם אלישׁע לא זה הדרך ולא זה העיר לכו אחרי ואוליכה אתכם אל האישׁ אשׁר תבקשׁון וילך אותם שׁמרונה׃
2 Kings 6:20 ויהי כבאם שׁמרון ויאמר אלישׁע יהוה פקח את עיני אלה ויראו ויפקח יהוה את עיניהם ויראו והנה בתוך שׁמרון׃
2 Kings 6:21 ויאמר מלך ישׂראל אל אלישׁע כראתו אותם האכה אכה אבי׃
2 Kings 6:22 ויאמר לא תכה האשׁר שׁבית בחרבך ובקשׁתך אתה מכה שׂים לחם ומים לפניהם ויאכלו וישׁתו וילכו אל אדניהם׃
2 Kings 6:23 ויכרה להם כרה גדולה ויאכלו וישׁתו וישׁלחם וילכו אל אדניהם ולא יספו עוד גדודי ארם לבוא בארץ ישׂראל׃
2 Kings 6:24 ויהי אחרי כן ויקבץ בן הדד מלך ארם את כל מחנהו ויעל ויצר על שׁמרון׃
2 Kings 6:25 ויהי רעב גדול בשׁמרון והנה צרים עליה עד היות ראשׁ חמור בשׁמנים כסף ורבע הקב חרייונים בחמשׁה כסף׃
2 Kings 6:26 ויהי מלך ישׂראל עבר על החמה ואשׁה צעקה אליו לאמר הושׁיעה אדני המלך׃
2 Kings 6:27 ויאמר אל יושׁעך יהוה מאין אושׁיעך המן הגרן או מן היקב׃
2 Kings 6:28 ויאמר לה המלך מה לך ותאמר האשׁה הזאת אמרה אלי תני את בנך ונאכלנו היום ואת בני נאכל מחר׃
2 Kings 6:29 ונבשׁל את בני ונאכלהו ואמר אליה ביום האחר תני את בנך ונאכלנו ותחבא את בנה׃
2 Kings 6:30 ויהי כשׁמע המלך את דברי האשׁה ויקרע את בגדיו והוא עבר על החמה וירא העם והנה השׂק על בשׂרו מבית׃
2 Kings 6:31 ויאמר כה יעשׂה לי אלהים וכה יוסף אם יעמד ראשׁ אלישׁע בן שׁפט עליו היום׃
2 Kings 6:32 ואלישׁע ישׁב בביתו והזקנים ישׁבים אתו וישׁלח אישׁ מלפניו בטרם יבא המלאך אליו והוא אמר אל הזקנים הראיתם כי שׁלח בן המרצח הזה להסיר את ראשׁי ראו כבא המלאך סגרו הדלת ולחצתם אתו בדלת הלוא קול רגלי אדניו אחריו׃
2 Kings 6:33 עודנו מדבר עמם והנה המלאך ירד אליו ויאמר הנה זאת הרעה מאת יהוה מה אוחיל ליהוה עוד׃
2 Kings 7:1 ויאמר אלישׁע שׁמעו דבר יהוה כה אמר יהוה כעת מחר סאה סלת בשׁקל וסאתים שׂערים בשׁקל בשׁער שׁמרון׃
2 Kings 7:2 ויען השׁלישׁ אשׁר למלך נשׁען על ידו את אישׁ האלהים ויאמר הנה יהוה עשׂה ארבות בשׁמים היהיה הדבר הזה ויאמר הנכה ראה בעיניך ומשׁם לא תאכל׃
2 Kings 7:3 וארבעה אנשׁים היו מצרעים פתח השׁער ויאמרו אישׁ אל רעהו מה אנחנו ישׁבים פה עד מתנו׃
2 Kings 7:4 אם אמרנו נבוא העיר והרעב בעיר ומתנו שׁם ואם ישׁבנו פה ומתנו ועתה לכו ונפלה אל מחנה ארם אם יחינו נחיה ואם ימיתנו ומתנו׃
2 Kings 7:5 ויקומו בנשׁף לבוא אל מחנה ארם ויבאו עד קצה מחנה ארם והנה אין שׁם אישׁ׃
2 Kings 7:6 ואדני השׁמיע את מחנה ארם קול רכב קול סוס קול חיל גדול ויאמרו אישׁ אל אחיו הנה שׂכר עלינו מלך ישׂראל את מלכי החתים ואת מלכי מצרים לבוא עלינו׃
2 Kings 7:7 ויקומו וינוסו בנשׁף ויעזבו את אהליהם ואת סוסיהם ואת חמריהם המחנה כאשׁר היא וינסו אל נפשׁם׃
2 Kings 7:8 ויבאו המצרעים האלה עד קצה המחנה ויבאו אל אהל אחד ויאכלו וישׁתו וישׂאו משׁם כסף וזהב ובגדים וילכו ויטמנו וישׁבו ויבאו אל אהל אחר וישׂאו משׁם וילכו ויטמנו׃
2 Kings 7:9 ויאמרו אישׁ אל רעהו לא כן אנחנו עשׂים היום הזה יום בשׂרה הוא ואנחנו מחשׁים וחכינו עד אור הבקר ומצאנו עוון ועתה לכו ונבאה ונגידה בית המלך׃
2 Kings 7:10 ויבאו ויקראו אל שׁער העיר ויגידו להם לאמר באנו אל מחנה ארם והנה אין שׁם אישׁ וקול אדם כי אם הסוס אסור והחמור אסור ואהלים כאשׁר המה׃
2 Kings 7:11 ויקרא השׁערים ויגידו בית המלך פנימה׃
2 Kings 7:12 ויקם המלך לילה ויאמר אל עבדיו אגידה נא לכם את אשׁר עשׂו לנו ארם ידעו כי רעבים אנחנו ויצאו מן המחנה להחבה בהשׂדה לאמר כי יצאו מן העיר ונתפשׂם חיים ואל העיר נבא׃
2 Kings 7:13 ויען אחד מעבדיו ויאמר ויקחו נא חמשׁה מן הסוסים הנשׁארים אשׁר נשׁארו בה הנם ככל ההמון ישׂראל אשׁר נשׁארו בה הנם ככל המון ישׂראל אשׁר תמו ונשׁלחה ונראה׃
2 Kings 7:14 ויקחו שׁני רכב סוסים וישׁלח המלך אחרי מחנה ארם לאמר לכו וראו׃
2 Kings 7:15 וילכו אחריהם עד הירדן והנה כל הדרך מלאה בגדים וכלים אשׁר השׁליכו ארם בהחפזם וישׁבו המלאכים ויגדו למלך׃
2 Kings 7:16 ויצא העם ויבזו את מחנה ארם ויהי סאה סלת בשׁקל וסאתים שׂערים בשׁקל כדבר יהוה׃
2 Kings 7:17 והמלך הפקיד את השׁלישׁ אשׁר נשׁען על ידו על השׁער וירמסהו העם בשׁער וימת כאשׁר דבר אישׁ האלהים אשׁר דבר ברדת המלך אליו׃
2 Kings 7:18 ויהי כדבר אישׁ האלהים אל המלך לאמר סאתים שׂערים בשׁקל וסאה סלת בשׁקל יהיה כעת מחר בשׁער שׁמרון׃
2 Kings 7:19 ויען השׁלישׁ את אישׁ האלהים ויאמר והנה יהוה עשׂה ארבות בשׁמים היהיה כדבר הזה ויאמר הנך ראה בעיניך ומשׁם לא תאכל׃
2 Kings 7:20 ויהי לו כן וירמסו אתו העם בשׁער וימת׃
2 Kings 8:1 ואלישׁע דבר אל האשׁה אשׁר החיה את בנה לאמר קומי ולכי אתי וביתך וגורי באשׁר תגורי כי קרא יהוה לרעב וגם בא אל הארץ שׁבע שׁנים׃
2 Kings 8:2 ותקם האשׁה ותעשׂ כדבר אישׁ האלהים ותלך היא וביתה ותגר בארץ פלשׁתים שׁבע שׁנים׃
2 Kings 8:3 ויהי מקצה שׁבע שׁנים ותשׁב האשׁה מארץ פלשׁתים ותצא לצעק אל המלך אל ביתה ואל שׂדה׃
2 Kings 8:4 והמלך מדבר אל גחזי נער אישׁ האלהים לאמר ספרה נא לי את כל הגדלות אשׁר עשׂה אלישׁע׃
2 Kings 8:5 ויהי הוא מספר למלך את אשׁר החיה את המת והנה האשׁה אשׁר החיה את בנה צעקת אל המלך על ביתה ועל שׂדה ויאמר גחזי אדני המלך זאת האשׁה וזה בנה אשׁר החיה אלישׁע׃
2 Kings 8:6 וישׁאל המלך לאשׁה ותספר לו ויתן לה המלך סריס אחד לאמר השׁיב את כל אשׁר לה ואת כל תבואת השׂדה מיום עזבה את הארץ ועד עתה׃
2 Kings 8:7 ויבא אלישׁע דמשׂק ובן הדד מלך ארם חלה ויגד לו לאמר בא אישׁ האלהים עד הנה׃
2 Kings 8:8 ויאמר המלך אל חזהאל קח בידך מנחה ולך לקראת אישׁ האלהים ודרשׁת את יהוה מאותו לאמר האחיה מחלי זה׃
2 Kings 8:9 וילך חזאל לקראתו ויקח מנחה בידו וכל טוב דמשׂק משׂא ארבעים גמל ויבא ויעמד לפניו ויאמר בנך בן הדד מלך ארם שׁלחני אליך לאמר האחיה מחלי זה׃
2 Kings 8:10 ויאמר אליו אלישׁע לך אמר לא חיה תחיה והראני יהוה כי מות ימות׃
2 Kings 8:11 ויעמד את פניו וישׂם עד בשׁ ויבך אישׁ האלהים׃
2 Kings 8:12 ויאמר חזאל מדוע אדני בכה ויאמר כי ידעתי את אשׁר תעשׂה לבני ישׂראל רעה מבצריהם תשׁלח באשׁ ובחריהם בחרב תהרג ועלליהם תרטשׁ והרתיהם תבקע׃
2 Kings 8:13 ויאמר חזהאל כי מה עבדך הכלב כי יעשׂה הדבר הגדול הזה ויאמר אלישׁע הראני יהוה אתך מלך על ארם׃
2 Kings 8:14 וילך מאת אלישׁע ויבא אל אדניו ויאמר לו מה אמר לך אלישׁע ויאמר אמר לי חיה תחיה׃
2 Kings 8:15 ויהי ממחרת ויקח המכבר ויטבל במים ויפרשׂ על פניו וימת וימלך חזהאל תחתיו׃
2 Kings 8:16 ובשׁנת חמשׁ ליורם בן אחאב מלך ישׂראל ויהושׁפט מלך יהודה מלך יהורם בן יהושׁפט מלך יהודה׃
2 Kings 8:17 בן שׁלשׁים ושׁתים שׁנה היה במלכו ושׁמנה שׁנה מלך בירושׁלם׃
2 Kings 8:18 וילך בדרך מלכי ישׂראל כאשׁר עשׂו בית אחאב כי בת אחאב היתה לו לאשׁה ויעשׂ הרע בעיני יהוה׃
2 Kings 8:19 ולא אבה יהוה להשׁחית את יהודה למען דוד עבדו כאשׁר אמר לו לתת לו ניר לבניו כל הימים׃
2 Kings 8:20 בימיו פשׁע אדום מתחת יד יהודה וימלכו עליהם מלך׃
2 Kings 8:21 ויעבר יורם צעירה וכל הרכב עמו ויהי הוא קם לילה ויכה את אדום הסביב אליו ואת שׂרי הרכב וינס העם לאהליו׃
2 Kings 8:22 ויפשׁע אדום מתחת יד יהודה עד היום הזה אז תפשׁע לבנה בעת ההיא׃
2 Kings 8:23 ויתר דברי יורם וכל אשׁר עשׂה הלוא הם כתובים על ספר דברי הימים למלכי יהודה׃
2 Kings 8:24 וישׁכב יורם עם אבתיו ויקבר עם אבתיו בעיר דוד וימלך אחזיהו בנו תחתיו׃
2 Kings 8:25 בשׁנת שׁתים עשׂרה שׁנה ליורם בן אחאב מלך ישׂראל מלך אחזיהו בן יהורם מלך יהודה׃
2 Kings 8:26 בן עשׂרים ושׁתים שׁנה אחזיהו במלכו ושׁנה אחת מלך בירושׁלם ושׁם אמו עתליהו בת עמרי מלך ישׂראל׃
2 Kings 8:27 וילך בדרך בית אחאב ויעשׂ הרע בעיני יהוה כבית אחאב כי חתן בית אחאב הוא׃
2 Kings 8:28 וילך את יורם בן אחאב למלחמה עם חזהאל מלך ארם ברמת גלעד ויכו ארמים את יורם׃
2 Kings 8:29 וישׁב יורם המלך להתרפא ביזרעאל מן המכים אשׁר יכהו ארמים ברמה בהלחמו את חזהאל מלך ארם ואחזיהו בן יהורם מלך יהודה ירד לראות את יורם בן אחאב ביזרעאל כי חלה הוא׃
2 Kings 9:1 ואלישׁע הנביא קרא לאחד מבני הנביאים ויאמר לו חגר מתניך וקח פך השׁמן הזה בידך ולך רמת גלעד׃
2 Kings 9:2 ובאת שׁמה וראה שׁם יהוא בן יהושׁפט בן נמשׁי ובאת והקמתו מתוך אחיו והביאת אתו חדר בחדר׃
2 Kings 9:3 ולקחת פך השׁמן ויצקת על ראשׁו ואמרת כה אמר יהוה משׁחתיך למלך אל ישׂראל ופתחת הדלת ונסתה ולא תחכה׃
2 Kings 9:4 וילך הנער הנער הנביא רמת גלעד׃
2 Kings 9:5 ויבא והנה שׂרי החיל ישׁבים ויאמר דבר לי אליך השׂר ויאמר יהוא אל מי מכלנו ויאמר אליך השׂר׃
2 Kings 9:6 ויקם ויבא הביתה ויצק השׁמן אל ראשׁו ויאמר לו כה אמר יהוה אלהי ישׂראל משׁחתיך למלך אל עם יהוה אל ישׂראל׃
2 Kings 9:7 והכיתה את בית אחאב אדניך ונקמתי דמי עבדי הנביאים ודמי כל עבדי יהוה מיד איזבל׃
2 Kings 9:8 ואבד כל בית אחאב והכרתי לאחאב משׁתין בקיר ועצור ועזוב בישׂראל׃
2 Kings 9:9 ונתתי את בית אחאב כבית ירבעם בן נבט וכבית בעשׁא בן אחיה׃
2 Kings 9:10 ואת איזבל יאכלו הכלבים בחלק יזרעאל ואין קבר ויפתח הדלת וינס׃
2 Kings 9:11 ויהוא יצא אל עבדי אדניו ויאמר לו השׁלום מדוע בא המשׁגע הזה אליך ויאמר אליהם אתם ידעתם את האישׁ ואת שׂיחו׃
2 Kings 9:12 ויאמרו שׁקר הגד נא לנו ויאמר כזאת וכזאת אמר אלי לאמר כה אמר יהוה משׁחתיך למלך אל ישׂראל׃
2 Kings 9:13 וימהרו ויקחו אישׁ בגדו וישׂימו תחתיו אל גרם המעלות ויתקעו בשׁופר ויאמרו מלך יהוא׃
2 Kings 9:14 ויתקשׁר יהוא בן יהושׁפט בן נמשׁי אל יורם ויורם היה שׁמר ברמת גלעד הוא וכל ישׂראל מפני חזאל מלך ארם׃
2 Kings 9:15 וישׁב יהורם המלך להתרפא ביזרעאל מן המכים אשׁר יכהו ארמים בהלחמו את חזאל מלך ארם ויאמר יהוא אם ישׁ נפשׁכם אל יצא פליט מן העיר ללכת לגיד ביזרעאל׃
2 Kings 9:16 וירכב יהוא וילך יזרעאלה כי יורם שׁכב שׁמה ואחזיה מלך יהודה ירד לראות את יורם׃
2 Kings 9:17 והצפה עמד על המגדל ביזרעאל וירא את שׁפעת יהוא בבאו ויאמר שׁפעת אני ראה ויאמר יהורם קח רכב ושׁלח לקראתם ויאמר השׁלום׃
2 Kings 9:18 וילך רכב הסוס לקראתו ויאמר כה אמר המלך השׁלום ויאמר יהוא מה לך ולשׁלום סב אל אחרי ויגד הצפה לאמר בא המלאך עד הם ולא שׁב׃
2 Kings 9:19 וישׁלח רכב סוס שׁני ויבא אלהם ויאמר כה אמר המלך שׁלום ויאמר יהוא מה לך ולשׁלום סב אל אחרי׃
2 Kings 9:20 ויגד הצפה לאמר בא עד אליהם ולא שׁב והמנהג כמנהג יהוא בן נמשׁי כי בשׁגעון ינהג׃
2 Kings 9:21 ויאמר יהורם אסר ויאסר רכבו ויצא יהורם מלך ישׂראל ואחזיהו מלך יהודה אישׁ ברכבו ויצאו לקראת יהוא וימצאהו בחלקת נבות היזרעאלי׃
2 Kings 9:22 ויהי כראות יהורם את יהוא ויאמר השׁלום יהוא ויאמר מה השׁלום עד זנוני איזבל אמך וכשׁפיה הרבים׃
2 Kings 9:23 ויהפך יהורם ידיו וינס ויאמר אל אחזיהו מרמה אחזיה׃
2 Kings 9:24 ויהוא מלא ידו בקשׁת ויך את יהורם בין זרעיו ויצא החצי מלבו ויכרע ברכבו׃
2 Kings 9:25 ויאמר אל בדקר שׁלשׁה שׂא השׁלכהו בחלקת שׂדה נבות היזרעאלי כי זכר אני ואתה את רכבים צמדים אחרי אחאב אביו ויהוה נשׂא עליו את המשׂא הזה׃
2 Kings 9:26 אם לא את דמי נבות ואת דמי בניו ראיתי אמשׁ נאם יהוה ושׁלמתי לך בחלקה הזאת נאם יהוה ועתה שׂא השׁלכהו בחלקה כדבר יהוה׃
2 Kings 9:27 ואחזיה מלך יהודה ראה וינס דרך בית הגן וירדף אחריו יהוא ויאמר גם אתו הכהו אל המרכבה במעלה גור אשׁר את יבלעם וינס מגדו וימת שׁם׃
2 Kings 9:28 וירכבו אתו עבדיו ירושׁלמה ויקברו אתו בקברתו עם אבתיו בעיר דוד׃
2 Kings 9:29 ובשׁנת אחת עשׂרה שׁנה ליורם בן אחאב מלך אחזיה על יהודה׃
2 Kings 9:30 ויבוא יהוא יזרעאלה ואיזבל שׁמעה ותשׂם בפוך עיניה ותיטב את ראשׁה ותשׁקף בעד החלון׃
2 Kings 9:31 ויהוא בא בשׁער ותאמר השׁלום זמרי הרג אדניו׃
2 Kings 9:32 וישׂא פניו אל החלון ויאמר מי אתי מי וישׁקיפו אליו שׁנים שׁלשׁה סריסים׃
2 Kings 9:33 ויאמר שׁמטהו וישׁמטוה ויז מדמה אל הקיר ואל הסוסים וירמסנה׃
2 Kings 9:34 ויבא ויאכל וישׁת ויאמר פקדו נא את הארורה הזאת וקברוה כי בת מלך היא׃
2 Kings 9:35 וילכו לקברה ולא מצאו בה כי אם הגלגלת והרגלים וכפות הידים׃
2 Kings 9:36 וישׁבו ויגידו לו ויאמר דבר יהוה הוא אשׁר דבר ביד עבדו אליהו התשׁבי לאמר בחלק יזרעאל יאכלו הכלבים את בשׂר איזבל׃
2 Kings 9:37 והית נבלת איזבל כדמן על פני השׂדה בחלק יזרעאל אשׁר לא יאמרו זאת איזבל׃
2 Kings 10:1 ולאחאב שׁבעים בנים בשׁמרון ויכתב יהוא ספרים וישׁלח שׁמרון אל שׂרי יזרעאל הזקנים ואל האמנים אחאב לאמר׃
2 Kings 10:2 ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשׁק׃
2 Kings 10:3 וראיתם הטוב והישׁר מבני אדניכם ושׂמתם על כסא אביו והלחמו על בית אדניכם׃
2 Kings 10:4 ויראו מאד מאד ויאמרו הנה שׁני המלכים לא עמדו לפניו ואיך נעמד אנחנו׃
2 Kings 10:5 וישׁלח אשׁר על הבית ואשׁר על העיר והזקנים והאמנים אל יהוא לאמר עבדיך אנחנו וכל אשׁר תאמר אלינו נעשׂה לא נמליך אישׁ הטוב בעיניך עשׂה׃
2 Kings 10:6 ויכתב אליהם ספר שׁנית לאמר אם לי אתם ולקלי אתם שׁמעים קחו את ראשׁי אנשׁי בני אדניכם ובאו אלי כעת מחר יזרעאלה ובני המלך שׁבעים אישׁ את גדלי העיר מגדלים אותם׃
2 Kings 10:7 ויהי כבא הספר אליהם ויקחו את בני המלך וישׁחטו שׁבעים אישׁ וישׂימו את ראשׁיהם בדודים וישׁלחו אליו יזרעאלה׃
2 Kings 10:8 ויבא המלאך ויגד לו לאמר הביאו ראשׁי בני המלך ויאמר שׂימו אתם שׁני צברים פתח השׁער עד הבקר׃
2 Kings 10:9 ויהי בבקר ויצא ויעמד ויאמר אל כל העם צדקים אתם הנה אני קשׁרתי על אדני ואהרגהו ומי הכה את כל אלה׃
2 Kings 10:10 דעו אפוא כי לא יפל מדבר יהוה ארצה אשׁר דבר יהוה על בית אחאב ויהוה עשׂה את אשׁר דבר ביד עבדו אליהו׃
2 Kings 10:11 ויך יהוא את כל הנשׁארים לבית אחאב ביזרעאל וכל גדליו ומידעיו וכהניו עד בלתי השׁאיר לו שׂריד׃
2 Kings 10:12 ויקם ויבא וילך שׁמרון הוא בית עקד הרעים בדרך׃
2 Kings 10:13 ויהוא מצא את אחי אחזיהו מלך יהודה ויאמר מי אתם ויאמרו אחי אחזיהו אנחנו ונרד לשׁלום בני המלך ובני הגבירה׃
2 Kings 10:14 ויאמר תפשׂום חיים ויתפשׂום חיים וישׁחטום אל בור בית עקד ארבעים ושׁנים אישׁ ולא השׁאיר אישׁ מהם׃
2 Kings 10:15 וילך משׁם וימצא את יהונדב בן רכב לקראתו ויברכהו ויאמר אליו הישׁ את לבבך ישׁר כאשׁר לבבי עם לבבך ויאמר יהונדב ישׁ וישׁ תנה את ידך ויתן ידו ויעלהו אליו אל המרכבה׃
2 Kings 10:16 ויאמר לכה אתי וראה בקנאתי ליהוה וירכבו אתו ברכבו׃
2 Kings 10:17 ויבא שׁמרון ויך את כל הנשׁארים לאחאב בשׁמרון עד השׁמידו כדבר יהוה אשׁר דבר אל אליהו׃
2 Kings 10:18 ויקבץ יהוא את כל העם ויאמר אלהם אחאב עבד את הבעל מעט יהוא יעבדנו הרבה׃
2 Kings 10:19 ועתה כל נביאי הבעל כל עבדיו וכל כהניו קראו אלי אישׁ אל יפקד כי זבח גדול לי לבעל כל אשׁר יפקד לא יחיה ויהוא עשׂה בעקבה למען האביד את עבדי הבעל׃
2 Kings 10:20 ויאמר יהוא קדשׁו עצרה לבעל ויקראו׃
2 Kings 10:21 וישׁלח יהוא בכל ישׂראל ויבאו כל עבדי הבעל ולא נשׁאר אישׁ אשׁר לא בא ויבאו בית הבעל וימלא בית הבעל פה לפה׃
2 Kings 10:22 ויאמר לאשׁר על המלתחה הוצא לבושׁ לכל עבדי הבעל ויצא להם המלבושׁ׃
2 Kings 10:23 ויבא יהוא ויהונדב בן רכב בית הבעל ויאמר לעבדי הבעל חפשׂו וראו פן ישׁ פה עמכם מעבדי יהוה כי אם עבדי הבעל לבדם׃
2 Kings 10:24 ויבאו לעשׂות זבחים ועלות ויהוא שׂם לו בחוץ שׁמנים אישׁ ויאמר האישׁ אשׁר ימלט מן האנשׁים אשׁר אני מביא על ידיכם נפשׁו תחת נפשׁו׃
2 Kings 10:25 ויהי ככלתו לעשׂות העלה ויאמר יהוא לרצים ולשׁלשׁים באו הכום אישׁ אל יצא ויכום לפי חרב וישׁלכו הרצים והשׁלשׁים וילכו עד עיר בית הבעל׃
2 Kings 10:26 ויצאו את מצבות בית הבעל וישׂרפוה׃
2 Kings 10:27 ויתצו את מצבת הבעל ויתצו את בית הבעל וישׂמהו למחראות עד היום׃
2 Kings 10:28 וישׁמד יהוא את הבעל מישׂראל׃
2 Kings 10:29 רק חטאי ירבעם בן נבט אשׁר החטיא את ישׂראל לא סר יהוא מאחריהם עגלי הזהב אשׁר בית אל ואשׁר בדן׃
2 Kings 10:30 ויאמר יהוה אל יהוא יען אשׁר הטיבת לעשׂות הישׁר בעיני ככל אשׁר בלבבי עשׂית לבית אחאב בני רבעים ישׁבו לך על כסא ישׂראל׃
2 Kings 10:31 ויהוא לא שׁמר ללכת בתורת יהוה אלהי ישׂראל בכל לבבו לא סר מעל חטאות ירבעם אשׁר החטיא את ישׂראל׃
2 Kings 10:32 בימים ההם החל יהוה לקצות בישׂראל ויכם חזאל בכל גבול ישׂראל׃
2 Kings 10:33 מן הירדן מזרח השׁמשׁ את כל ארץ הגלעד הגדי והראובני והמנשׁי מערער אשׁר על נחל ארנן והגלעד והבשׁן׃
2 Kings 10:34 ויתר דברי יהוא וכל אשׁר עשׂה וכל גבורתו הלוא הם כתובים על ספר דברי הימים למלכי ישׂראל׃
2 Kings 10:35 וישׁכב יהוא עם אבתיו ויקברו אתו בשׁמרון וימלך יהואחז בנו תחתיו׃
2 Kings 10:36 והימים אשׁר מלך יהוא על ישׂראל עשׂרים ושׁמנה שׁנה בשׁמרון׃
2 Kings 11:1 ועתליה אם אחזיהו וראתה כי מת בנה ותקם ותאבד את כל זרע הממלכה׃
2 Kings 11:2 ותקח יהושׁבע בת המלך יורם אחות אחזיהו את יואשׁ בן אחזיה ותגנב אתו מתוך בני המלך הממותתים אתו ואת מינקתו בחדר המטות ויסתרו אתו מפני עתליהו ולא הומת׃
2 Kings 11:3 ויהי אתה בית יהוה מתחבא שׁשׁ שׁנים ועתליה מלכת על הארץ׃
2 Kings 11:4 ובשׁנה השׁביעית שׁלח יהוידע ויקח את שׂרי המאיות לכרי ולרצים ויבא אתם אליו בית יהוה ויכרת להם ברית וישׁבע אתם בבית יהוה וירא אתם את בן המלך׃
2 Kings 11:5 ויצום לאמר זה הדבר אשׁר תעשׂון השׁלשׁית מכם באי השׁבת ושׁמרי משׁמרת בית המלך׃
2 Kings 11:6 והשׁלשׁית בשׁער סור והשׁלשׁית בשׁער אחר הרצים ושׁמרתם את משׁמרת הבית מסח׃
2 Kings 11:7 ושׁתי הידות בכם כל יצאי השׁבת ושׁמרו את משׁמרת בית יהוה אל המלך׃
2 Kings 11:8 והקפתם על המלך סביב אישׁ וכליו בידו והבא אל השׂדרות יומת והיו את המלך בצאתו ובבאו׃
2 Kings 11:9 ויעשׂו שׂרי המאיות ככל אשׁר צוה יהוידע הכהן ויקחו אישׁ את אנשׁיו באי השׁבת עם יצאי השׁבת ויבאו אל יהוידע הכהן׃
2 Kings 11:10 ויתן הכהן לשׂרי המאיות את החנית ואת השׁלטים אשׁר למלך דוד אשׁר בבית יהוה׃
2 Kings 11:11 ויעמדו הרצים אישׁ וכליו בידו מכתף הבית הימנית עד כתף הבית השׂמאלית למזבח ולבית על המלך סביב׃
2 Kings 11:12 ויוצא את בן המלך ויתן עליו את הנזר ואת העדות וימלכו אתו וימשׁחהו ויכו כף ויאמרו יחי המלך׃
2 Kings 11:13 ותשׁמע עתליה את קול הרצין העם ותבא אל העם בית יהוה׃
2 Kings 11:14 ותרא והנה המלך עמד על העמוד כמשׁפט והשׂרים והחצצרות אל המלך וכל עם הארץ שׂמח ותקע בחצצרות ותקרע עתליה את בגדיה ותקרא קשׁר קשׁר׃
2 Kings 11:15 ויצו יהוידע הכהן את שׂרי המיאות פקדי החיל ויאמר אליהם הוציאו אתה אל מבית לשׂדרת והבא אחריה המת בחרב כי אמר הכהן אל תומת בית יהוה׃
2 Kings 11:16 וישׂמו לה ידים ותבוא דרך מבוא הסוסים בית המלך ותומת שׁם׃
2 Kings 11:17 ויכרת יהוידע את הברית בין יהוה ובין המלך ובין העם להיות לעם ליהוה ובין המלך ובין העם׃
2 Kings 11:18 ויבאו כל עם הארץ בית הבעל ויתצהו את מזבחתו ואת צלמיו שׁברו היטב ואת מתן כהן הבעל הרגו לפני המזבחות וישׂם הכהן פקדות על בית יהוה׃
2 Kings 11:19 ויקח את שׂרי המאות ואת הכרי ואת הרצים ואת כל עם הארץ וירידו את המלך מבית יהוה ויבואו דרך שׁער הרצים בית המלך וישׁב על כסא המלכים׃
2 Kings 11:20 וישׂמח כל עם הארץ והעיר שׁקטה ואת עתליהו המיתו בחרב בית מלך׃
2 Kings 11:21 (12:1) בן שׁבע שׁנים יהואשׁ במלכו׃
2 Kings 12:1 (12:2) בשׁנת שׁבע ליהוא מלך יהואשׁ וארבעים שׁנה מלך בירושׁלם ושׁם אמו צביה מבאר שׁבע׃
2 Kings 12:2 (12:3) ויעשׂ יהואשׁ הישׁר בעיני יהוה כל ימיו אשׁר הורהו יהוידע הכהן׃
2 Kings 12:3 (12:4) רק הבמות לא סרו עוד העם מזבחים ומקטרים בבמות׃
2 Kings 12:4 (12:5) ויאמר יהואשׁ אל הכהנים כל כסף הקדשׁים אשׁר יובא בית יהוה כסף עובר אישׁ כסף נפשׁות ערכו כל כסף אשׁר יעלה על לב אישׁ להביא בית יהוה׃
2 Kings 12:5 (12:6) יקחו להם הכהנים אישׁ מאת מכרו והם יחזקו את בדק הבית לכל אשׁר ימצא שׁם בדק׃
2 Kings 12:6 (12:7) ויהי בשׁנת עשׂרים ושׁלשׁ שׁנה למלך יהואשׁ לא חזקו הכהנים את בדק הבית׃
2 Kings 12:7 (12:8) ויקרא המלך יהואשׁ ליהוידע הכהן ולכהנים ויאמר אלהם מדוע אינכם מחזקים את בדק הבית ועתה אל תקחו כסף מאת מכריכם כי לבדק הבית תתנהו׃
2 Kings 12:8 (12:9) ויאתו הכהנים לבלתי קחת כסף מאת העם ולבלתי חזק את בדק הבית׃
2 Kings 12:9 (12:10) ויקח יהוידע הכהן ארון אחד ויקב חר בדלתו ויתן אתו אצל המזבח בימין בבוא אישׁ בית יהוה ונתנו שׁמה הכהנים שׁמרי הסף את כל הכסף המובא בית יהוה׃
2 Kings 12:10 (12:11) ויהי כראותם כי רב הכסף בארון ויעל ספר המלך והכהן הגדול ויצרו וימנו את הכסף הנמצא בית יהוה׃
2 Kings 12:11 (12:12) ונתנו את הכסף המתכן על יד עשׂי המלאכה הפקדים בית יהוה ויוציאהו לחרשׁי העץ ולבנים העשׂים בית יהוה׃
2 Kings 12:12 (12:13) ולגדרים ולחצבי האבן ולקנות עצים ואבני מחצב לחזק את בדק בית יהוה ולכל אשׁר יצא על הבית לחזקה׃
2 Kings 12:13 (12:14) אך לא יעשׂה בית יהוה ספות כסף מזמרות מזרקות חצצרות כל כלי זהב וכלי כסף מן הכסף המובא בית יהוה׃
2 Kings 12:14 (12:15) כי לעשׂי המלאכה יתנהו וחזקו בו את בית יהוה׃
2 Kings 12:15 (12:16) ולא יחשׁבו את האנשׁים אשׁר יתנו את הכסף על ידם לתת לעשׂי המלאכה כי באמנה הם עשׂים׃
2 Kings 12:16 (12:17) כסף אשׁם וכסף חטאות לא יובא בית יהוה לכהנים יהיו׃
2 Kings 12:17 (12:18) אז יעלה חזאל מלך ארם וילחם על גת וילכדה וישׂם חזאל פניו לעלות על ירושׁלם׃
2 Kings 12:18 (12:19) ויקח יהואשׁ מלך יהודה את כל הקדשׁים אשׁר הקדישׁו יהושׁפט ויהורם ואחזיהו אבתיו מלכי יהודה ואת קדשׁיו ואת כל הזהב הנמצא באצרות בית יהוה ובית המלך וישׁלח לחזאל מלך ארם ויעל מעל ירושׁלם׃
2 Kings 12:19 (12:20) ויתר דברי יואשׁ וכל אשׁר עשׂה הלוא הם כתובים על ספר דברי הימים למלכי יהודה׃
2 Kings 12:20 (12:21) ויקמו עבדיו ויקשׁרו קשׁר ויכו את יואשׁ בית מלא היורד סלא׃
2 Kings 12:21 (12:22) ויוזבד בן שׁמעת ויהוזבד בן שׁמר עבדיו הכהו וימת ויקברו אתו עם אבתיו בעיר דוד וימלך אמציה בנו תחתיו׃
2 Kings 13:1 בשׁנת עשׂרים ושׁלשׁ שׁנה ליואשׁ בן אחזיהו מלך יהודה מלך יהואחז בן יהוא על ישׂראל בשׁמרון שׁבע עשׂרה שׁנה׃
2 Kings 13:2 ויעשׂ הרע בעיני יהוה וילך אחר חטאת ירבעם בן נבט אשׁר החטיא את ישׂראל לא סר ממנה׃
2 Kings 13:3 ויחר אף יהוה בישׂראל ויתנם ביד חזאל מלך ארם וביד בן הדד בן חזאל כל הימים׃
2 Kings 13:4 ויחל יהואחז את פני יהוה וישׁמע אליו יהוה כי ראה את לחץ ישׂראל כי לחץ אתם מלך ארם׃
2 Kings 13:5 ויתן יהוה לישׂראל מושׁיע ויצאו מתחת יד ארם וישׁבו בני ישׂראל באהליהם כתמול שׁלשׁום׃
2 Kings 13:6 אך לא סרו מחטאות בית ירבעם אשׁר החטי את ישׂראל בה הלך וגם האשׁרה עמדה בשׁמרון׃
2 Kings 13:7 כי לא השׁאיר ליהואחז עם כי אם חמשׁים פרשׁים ועשׂרה רכב ועשׂרת אלפים רגלי כי אבדם מלך ארם וישׂמם כעפר לדשׁ׃
2 Kings 13:8 ויתר דברי יהואחז וכל אשׁר עשׂה וגבורתו הלוא הם כתובים על ספר דברי הימים למלכי ישׂראל׃
2 Kings 13:9 וישׁכב יהואחז עם אבתיו ויקברהו בשׁמרון וימלך יואשׁ בנו תחתיו׃
2 Kings 13:10 בשׁנת שׁלשׁים ושׁבע שׁנה ליואשׁ מלך יהודה מלך יהואשׁ בן יהואחז על ישׂראל בשׁמרון שׁשׁ עשׂרה שׁנה׃
2 Kings 13:11 ויעשׂה הרע בעיני יהוה לא סר מכל חטאות ירבעם בן נבט אשׁר החטיא את ישׂראל בה הלך׃
2 Kings 13:12 ויתר דברי יואשׁ וכל אשׁר עשׂה וגבורתו אשׁר נלחם עם אמציה מלך יהודה הלוא הם כתובים על ספר דברי הימים למלכי ישׂראל׃
2 Kings 13:13 וישׁכב יואשׁ עם אבתיו וירבעם ישׁב על כסאו ויקבר יואשׁ בשׁמרון עם מלכי ישׂראל׃
2 Kings 13:14 ואלישׁע חלה את חליו אשׁר ימות בו וירד אליו יואשׁ מלך ישׂראל ויבך על פניו ויאמר אבי אבי רכב ישׂראל ופרשׁיו׃
2 Kings 13:15 ויאמר לו אלישׁע קח קשׁת וחצים ויקח אליו קשׁת וחצים׃
2 Kings 13:16 ויאמר למלך ישׂראל הרכב ידך על הקשׁת וירכב ידו וישׂם אלישׁע ידיו על ידי המלך׃
2 Kings 13:17 ויאמר פתח החלון קדמה ויפתח ויאמר אלישׁע ירה ויור ויאמר חץ תשׁועה ליהוה וחץ תשׁועה בארם והכית את ארם באפק עד כלה׃
2 Kings 13:18 ויאמר קח החצים ויקח ויאמר למלך ישׂראל הך ארצה ויך שׁלשׁ פעמים ויעמד׃
2 Kings 13:19 ויקצף עליו אישׁ האלהים ויאמר להכות חמשׁ או שׁשׁ פעמים אז הכית את ארם עד כלה ועתה שׁלשׁ פעמים תכה את ארם׃
2 Kings 13:20 וימת אלישׁע ויקברהו וגדודי מואב יבאו בארץ בא שׁנה׃
2 Kings 13:21 ויהי הם קברים אישׁ והנה ראו את הגדוד וישׁליכו את האישׁ בקבר אלישׁע וילך ויגע האישׁ בעצמות אלישׁע ויחי ויקם על רגליו׃
2 Kings 13:22 וחזאל מלך ארם לחץ את ישׂראל כל ימי יהואחז׃
2 Kings 13:23 ויחן יהוה אתם וירחמם ויפן אליהם למען בריתו את אברהם יצחק ויעקב ולא אבה השׁחיתם ולא השׁליכם מעל פניו עד עתה׃
2 Kings 13:24 וימת חזאל מלך ארם וימלך בן הדד בנו תחתיו׃
2 Kings 13:25 וישׁב יהואשׁ בן יהואחז ויקח את הערים מיד בן הדד בן חזאל אשׁר לקח מיד יהואחז אביו במלחמה שׁלשׁ פעמים הכהו יואשׁ וישׁב את ערי ישׂראל׃
2 Kings 14:1 בשׁנת שׁתים ליואשׁ בן יואחז מלך ישׂראל מלך אמציהו בן יואשׁ מלך יהודה׃
2 Kings 14:2 בן עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו יהועדין מן ירושׁלם׃
2 Kings 14:3 ויעשׂ הישׁר בעיני יהוה רק לא כדוד אביו ככל אשׁר עשׂה יואשׁ אביו עשׂה׃
2 Kings 14:4 רק הבמות לא סרו עוד העם מזבחים ומקטרים בבמות׃
2 Kings 14:5 ויהי כאשׁר חזקה הממלכה בידו ויך את עבדיו המכים את המלך אביו׃
2 Kings 14:6 ואת בני המכים לא המית ככתוב בספר תורת משׁה אשׁר צוה יהוה לאמר לא יומתו אבות על בנים ובנים לא יומתו על אבות כי אם אישׁ בחטאו ימות׃
2 Kings 14:7 הוא הכה את אדום בגיא המלח עשׂרת אלפים ותפשׂ את הסלע במלחמה ויקרא את שׁמה יקתאל עד היום הזה׃
2 Kings 14:8 אז שׁלח אמציה מלאכים אל יהואשׁ בן יהואחז בן יהוא מלך ישׂראל לאמר לכה נתראה פנים׃
2 Kings 14:9 וישׁלח יהואשׁ מלך ישׂראל אל אמציהו מלך יהודה לאמר החוח אשׁר בלבנון שׁלח אל הארז אשׁר בלבנון לאמר תנה את בתך לבני לאשׁה ותעבר חית השׂדה אשׁר בלבנון ותרמס את החוח׃
2 Kings 14:10 הכה הכית את אדום ונשׂאך לבך הכבד ושׁב בביתך ולמה תתגרה ברעה ונפלתה אתה ויהודה עמך׃
2 Kings 14:11 ולא שׁמע אמציהו ויעל יהואשׁ מלך ישׂראל ויתראו פנים הוא ואמציהו מלך יהודה בבית שׁמשׁ אשׁר ליהודה׃
2 Kings 14:12 וינגף יהודה לפני ישׂראל וינסו אישׁ לאהלו׃
2 Kings 14:13 ואת אמציהו מלך יהודה בן יהואשׁ בן אחזיהו תפשׂ יהואשׁ מלך ישׂראל בבית שׁמשׁ ויבאו ירושׁלם ויפרץ בחומת ירושׁלם בשׁער אפרים עד שׁער הפנה ארבע מאות אמה׃
2 Kings 14:14 ולקח את כל הזהב והכסף ואת כל הכלים הנמצאים בית יהוה ובאצרות בית המלך ואת בני התערבות וישׁב שׁמרונה׃
2 Kings 14:15 ויתר דברי יהואשׁ אשׁר עשׂה וגבורתו ואשׁר נלחם עם אמציהו מלך יהודה הלא הם כתובים על ספר דברי הימים למלכי ישׂראל׃
2 Kings 14:16 וישׁכב יהואשׁ עם אבתיו ויקבר בשׁמרון עם מלכי ישׂראל וימלך ירבעם בנו תחתיו׃
2 Kings 14:17 ויחי אמציהו בן יואשׁ מלך יהודה אחרי מות יהואשׁ בן יהואחז מלך ישׂראל חמשׁ עשׂרה שׁנה׃
2 Kings 14:18 ויתר דברי אמציהו הלא הם כתובים על ספר דברי הימים למלכי יהודה׃
2 Kings 14:19 ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימתהו שׁם׃
2 Kings 14:20 וישׂאו אתו על הסוסים ויקבר בירושׁלם עם אבתיו בעיר דוד׃
2 Kings 14:21 ויקחו כל עם יהודה את עזריה והוא בן שׁשׁ עשׂרה שׁנה וימלכו אתו תחת אביו אמציהו׃
2 Kings 14:22 הוא בנה את אילת וישׁבה ליהודה אחרי שׁכב המלך עם אבתיו׃
2 Kings 14:23 בשׁנת חמשׁ עשׂרה שׁנה לאמציהו בן יואשׁ מלך יהודה מלך ירבעם בן יואשׁ מלך ישׂראל בשׁמרון ארבעים ואחת שׁנה׃
2 Kings 14:24 ויעשׂ הרע בעיני יהוה לא סר מכל חטאות ירבעם בן נבט אשׁר החטיא את ישׂראל׃
2 Kings 14:25 הוא השׁיב את גבול ישׂראל מלבוא חמת עד ים הערבה כדבר יהוה אלהי ישׂראל אשׁר דבר ביד עבדו יונה בן אמתי הנביא אשׁר מגת החפר׃
2 Kings 14:26 כי ראה יהוה את עני ישׂראל מרה מאד ואפס עצור ואפס עזוב ואין עזר לישׂראל׃
2 Kings 14:27 ולא דבר יהוה למחות את שׁם ישׂראל מתחת השׁמים ויושׁיעם ביד ירבעם בן יואשׁ׃
2 Kings 14:28 ויתר דברי ירבעם וכל אשׁר עשׂה וגבורתו אשׁר נלחם ואשׁר השׁיב את דמשׂק ואת חמת ליהודה בישׂראל הלא הם כתובים על ספר דברי הימים למלכי ישׂראל׃
2 Kings 14:29 וישׁכב ירבעם עם אבתיו עם מלכי ישׂראל וימלך זכריה בנו תחתיו׃
2 Kings 15:1 בשׁנת עשׂרים ושׁבע שׁנה לירבעם מלך ישׂראל מלך עזריה בן אמציה מלך יהודה׃
2 Kings 15:2 בן שׁשׁ עשׂרה שׁנה היה במלכו וחמשׁים ושׁתים שׁנה מלך בירושׁלם ושׁם אמו יכליהו מירושׁלם׃
2 Kings 15:3 ויעשׂ הישׁר בעיני יהוה ככל אשׁר עשׂה אמציהו אביו׃
2 Kings 15:4 רק הבמות לא סרו עוד העם מזבחים ומקטרים בבמות׃
2 Kings 15:5 וינגע יהוה את המלך ויהי מצרע עד יום מתו וישׁב בבית החפשׁית ויותם בן המלך על הבית שׁפט את עם הארץ׃
2 Kings 15:6 ויתר דברי עזריהו וכל אשׁר עשׂה הלא הם כתובים על ספר דברי הימים למלכי יהודה׃
2 Kings 15:7 וישׁכב עזריה עם אבתיו ויקברו אתו עם אבתיו בעיר דוד וימלך יותם בנו תחתיו׃
2 Kings 15:8 בשׁנת שׁלשׁים ושׁמנה שׁנה לעזריהו מלך יהודה מלך זכריהו בן ירבעם על ישׂראל בשׁמרון שׁשׁה חדשׁים׃
2 Kings 15:9 ויעשׂ הרע בעיני יהוה כאשׁר עשׂו אבתיו לא סר מחטאות ירבעם בן נבט אשׁר החטיא את ישׂראל׃
2 Kings 15:10 ויקשׁר עליו שׁלם בן יבשׁ ויכהו קבל עם וימיתהו וימלך תחתיו׃
2 Kings 15:11 ויתר דברי זכריה הנם כתובים על ספר דברי הימים למלכי ישׂראל׃
2 Kings 15:12 הוא דבר יהוה אשׁר דבר אל יהוא לאמר בני רביעים ישׁבו לך על כסא ישׂראל ויהי כן׃
2 Kings 15:13 שׁלום בן יבישׁ מלך בשׁנת שׁלשׁים ותשׁע שׁנה לעזיה מלך יהודה וימלך ירח ימים בשׁמרון׃
2 Kings 15:14 ויעל מנחם בן גדי מתרצה ויבא שׁמרון ויך את שׁלום בן יבישׁ בשׁמרון וימיתהו וימלך תחתיו׃
2 Kings 15:15 ויתר דברי שׁלום וקשׁרו אשׁר קשׁר הנם כתבים על ספר דברי הימים למלכי ישׂראל׃
2 Kings 15:16 אז יכה מנחם את תפסח ואת כל אשׁר בה ואת גבוליה מתרצה כי לא פתח ויך את כל ההרותיה בקע׃
2 Kings 15:17 בשׁנת שׁלשׁים ותשׁע שׁנה לעזריה מלך יהודה מלך מנחם בן גדי על ישׂראל עשׂר שׁנים בשׁמרון׃
2 Kings 15:18 ויעשׂ הרע בעיני יהוה לא סר מעל חטאות ירבעם בן נבט אשׁר החטיא את ישׂראל כל ימיו׃
2 Kings 15:19 בא פול מלך אשׁור על הארץ ויתן מנחם לפול אלף ככר כסף להיות ידיו אתו להחזיק הממלכה בידו׃
2 Kings 15:20 ויצא מנחם את הכסף על ישׂראל על כל גבורי החיל לתת למלך אשׁור חמשׁים שׁקלים כסף לאישׁ אחד וישׁב מלך אשׁור ולא עמד שׁם בארץ׃
2 Kings 15:21 ויתר דברי מנחם וכל אשׁר עשׂה הלוא הם כתובים על ספר דברי הימים למלכי ישׂראל׃
2 Kings 15:22 וישׁכב מנחם עם אבתיו וימלך פקחיה בנו תחתיו׃
2 Kings 15:23 בשׁנת חמשׁים שׁנה לעזריה מלך יהודה מלך פקחיה בן מנחם על ישׂראל בשׁמרון שׁנתים׃
2 Kings 15:24 ויעשׂ הרע בעיני יהוה לא סר מחטאות ירבעם בן נבט אשׁר החטיא את ישׂראל׃
2 Kings 15:25 ויקשׁר עליו פקח בן רמליהו שׁלישׁו ויכהו בשׁמרון בארמון בית מלך את ארגב ואת האריה ועמו חמשׁים אישׁ מבני גלעדים וימיתהו וימלך תחתיו׃
2 Kings 15:26 ויתר דברי פקחיה וכל אשׁר עשׂה הנם כתובים על ספר דברי הימים למלכי ישׂראל׃
2 Kings 15:27 בשׁנת חמשׁים ושׁתים שׁנה לעזריה מלך יהודה מלך פקח בן רמליהו על ישׂראל בשׁמרון עשׂרים שׁנה׃
2 Kings 15:28 ויעשׂ הרע בעיני יהוה לא סר מן חטאות ירבעם בן נבט אשׁר החטיא את ישׂראל׃
2 Kings 15:29 בימי פקח מלך ישׂראל בא תגלת פלאסר מלך אשׁור ויקח את עיון ואת אבל בית מעכה ואת ינוח ואת קדשׁ ואת חצור ואת הגלעד ואת הגלילה כל ארץ נפתלי ויגלם אשׁורה׃
2 Kings 15:30 ויקשׁר קשׁר הושׁע בן אלה על פקח בן רמליהו ויכהו וימיתהו וימלך תחתיו בשׁנת עשׂרים ליותם בן עזיה׃
2 Kings 15:31 ויתר דברי פקח וכל אשׁר עשׂה הנם כתובים על ספר דברי הימים למלכי ישׂראל׃
2 Kings 15:32 בשׁנת שׁתים לפקח בן רמליהו מלך ישׂראל מלך יותם בן עזיהו מלך יהודה׃
2 Kings 15:33 בן עשׂרים וחמשׁ שׁנה היה במלכו ושׁשׁ עשׂרה שׁנה מלך בירושׁלם ושׁם אמו ירושׁא בת צדוק׃
2 Kings 15:34 ויעשׂ הישׁר בעיני יהוה ככל אשׁר עשׂה עזיהו אביו עשׂה׃
2 Kings 15:35 רק הבמות לא סרו עוד העם מזבחים ומקטרים בבמות הוא בנה את שׁער בית יהוה העליון׃
2 Kings 15:36 ויתר דברי יותם אשׁר עשׂה הלא הם כתובים על ספר דברי הימים למלכי יהודה׃
2 Kings 15:37 בימים ההם החל יהוה להשׁליח ביהודה רצין מלך ארם ואת פקח בן רמליהו׃
2 Kings 15:38 וישׁכב יותם עם אבתיו ויקבר עם אבתיו בעיר דוד אביו וימלך אחז בנו תחתיו׃
2 Kings 16:1 בשׁנת שׁבע עשׂרה שׁנה לפקח בן רמליהו מלך אחז בן יותם מלך יהודה׃
2 Kings 16:2 בן עשׂרים שׁנה אחז במלכו ושׁשׁ עשׂרה שׁנה מלך בירושׁלם ולא עשׂה הישׁר בעיני יהוה אלהיו כדוד אביו׃
2 Kings 16:3 וילך בדרך מלכי ישׂראל וגם את בנו העביר באשׁ כתעבות הגוים אשׁר הורישׁ יהוה אתם מפני בני ישׂראל׃
2 Kings 16:4 ויזבח ויקטר בבמות ועל הגבעות ותחת כל עץ רענן׃
2 Kings 16:5 אז יעלה רצין מלך ארם ופקח בן רמליהו מלך ישׂראל ירושׁלם למלחמה ויצרו על אחז ולא יכלו להלחם׃
2 Kings 16:6 בעת ההיא השׁיב רצין מלך ארם את אילת לארם וינשׁל את היהודים מאילות וארמים באו אילת וישׁבו שׁם עד היום הזה׃
2 Kings 16:7 וישׁלח אחז מלאכים אל תגלת פלסר מלך אשׁור לאמר עבדך ובנך אני עלה והושׁעני מכף מלך ארם ומכף מלך ישׂראל הקומים עלי׃
2 Kings 16:8 ויקח אחז את הכסף ואת הזהב הנמצא בית יהוה ובאצרות בית המלך וישׁלח למלך אשׁור שׁחד׃
2 Kings 16:9 וישׁמע אליו מלך אשׁור ויעל מלך אשׁור אל דמשׂק ויתפשׂה ויגלה קירה ואת רצין המית׃
2 Kings 16:10 וילך המלך אחז לקראת תגלת פלאסר מלך אשׁור דומשׂק וירא את המזבח אשׁר בדמשׂק וישׁלח המלך אחז אל אוריה הכהן את דמות המזבח ואת תבניתו לכל מעשׂהו׃
2 Kings 16:11 ויבן אוריה הכהן את המזבח ככל אשׁר שׁלח המלך אחז מדמשׂק כן עשׂה אוריה הכהן עד בוא המלך אחז מדמשׂק׃
2 Kings 16:12 ויבא המלך מדמשׂק וירא המלך את המזבח ויקרב המלך על המזבח ויעל עליו׃
2 Kings 16:13 ויקטר את עלתו ואת מנחתו ויסך את נסכו ויזרק את דם השׁלמים אשׁר לו על המזבח׃
2 Kings 16:14 ואת המזבח הנחשׁת אשׁר לפני יהוה ויקרב מאת פני הבית מבין המזבח ומבין בית יהוה ויתן אתו על ירך המזבח צפונה׃
2 Kings 16:15 ויצוהו המלך אחז את אוריה הכהן לאמר על המזבח הגדול הקטר את עלת הבקר ואת מנחת הערב ואת עלת המלך ואת מנחתו ואת עלת כל עם הארץ ומנחתם ונסכיהם וכל דם עלה וכל דם זבח עליו תזרק ומזבח הנחשׁת יהיה לי לבקר׃
2 Kings 16:16 ויעשׂ אוריה הכהן ככל אשׁר צוה המלך אחז׃
2 Kings 16:17 ויקצץ המלך אחז את המסגרות המכנות ויסר מעליהם ואת הכיר ואת הים הורד מעל הבקר הנחשׁת אשׁר תחתיה ויתן אתו על מרצפת אבנים׃
2 Kings 16:18 ואת מיסך השׁבת אשׁר בנו בבית ואת מבוא המלך החיצונה הסב בית יהוה מפני מלך אשׁור׃
2 Kings 16:19 ויתר דברי אחז אשׁר עשׂה הלא הם כתובים על ספר דברי הימים למלכי יהודה׃
2 Kings 16:20 וישׁכב אחז עם אבתיו ויקבר עם אבתיו בעיר דוד וימלך חזקיהו בנו תחתיו׃
2 Kings 17:1 בשׁנת שׁתים עשׂרה לאחז מלך יהודה מלך הושׁע בן אלה בשׁמרון על ישׂראל תשׁע שׁנים׃
2 Kings 17:2 ויעשׂ הרע בעיני יהוה רק לא כמלכי ישׂראל אשׁר היו לפניו׃
2 Kings 17:3 עליו עלה שׁלמנאסר מלך אשׁור ויהי לו הושׁע עבד וישׁב לו מנחה׃
2 Kings 17:4 וימצא מלך אשׁור בהושׁע קשׁר אשׁר שׁלח מלאכים אל סוא מלך מצרים ולא העלה מנחה למלך אשׁור כשׁנה בשׁנה ויעצרהו מלך אשׁור ויאסרהו בית כלא׃
2 Kings 17:5 ויעל מלך אשׁור בכל הארץ ויעל שׁמרון ויצר עליה שׁלשׁ שׁנים׃
2 Kings 17:6 בשׁנת התשׁיעית להושׁע לכד מלך אשׁור את שׁמרון ויגל את ישׂראל אשׁורה וישׁב אתם בחלח ובחבור נהר גוזן וערי מדי׃
2 Kings 17:7 ויהי כי חטאו בני ישׂראל ליהוה אלהיהם המעלה אתם מארץ מצרים מתחת יד פרעה מלך מצרים וייראו אלהים אחרים׃
2 Kings 17:8 וילכו בחקות הגוים אשׁר הורישׁ יהוה מפני בני ישׂראל ומלכי ישׂראל אשׁר עשׂו׃
2 Kings 17:9 ויחפאו בני ישׂראל דברים אשׁר לא כן על יהוה אלהיהם ויבנו להם במות בכל עריהם ממגדל נוצרים עד עיר מבצר׃
2 Kings 17:10 ויצבו להם מצבות ואשׁרים על כל גבעה גבהה ותחת כל עץ רענן׃
2 Kings 17:11 ויקטרו שׁם בכל במות כגוים אשׁר הגלה יהוה מפניהם ויעשׂו דברים רעים להכעיס את יהוה׃
2 Kings 17:12 ויעבדו הגללים אשׁר אמר יהוה להם לא תעשׂו את הדבר הזה׃
2 Kings 17:13 ויעד יהוה בישׂראל וביהודה ביד כל נביאו כל חזה לאמר שׁבו מדרכיכם הרעים ושׁמרו מצותי חקותי ככל התורה אשׁר צויתי את אבתיכם ואשׁר שׁלחתי אליכם ביד עבדי הנביאים׃
2 Kings 17:14 ולא שׁמעו ויקשׁו את ערפם כערף אבותם אשׁר לא האמינו ביהוה אלהיהם׃
2 Kings 17:15 וימאסו את חקיו ואת בריתו אשׁר כרת את אבותם ואת עדותיו אשׁר העיד בם וילכו אחרי ההבל ויהבלו ואחרי הגוים אשׁר סביבתם אשׁר צוה יהוה אתם לבלתי עשׂות׃
2 Kings 17:16 ויעזבו את כל מצות יהוה אלהיהם ויעשׂו להם מסכה שׁנים עגלים ויעשׂו אשׁירה וישׁתחוו לכל צבא השׁמים ויעבדו את הבעל׃
2 Kings 17:17 ויעבירו את בניהם ואת בנותיהם באשׁ ויקסמו קסמים וינחשׁו ויתמכרו לעשׂות הרע בעיני יהוה להכעיסו׃
2 Kings 17:18 ויתאנף יהוה מאד בישׂראל ויסרם מעל פניו לא נשׁאר רק שׁבט יהודה לבדו׃
2 Kings 17:19 גם יהודה לא שׁמר את מצות יהוה אלהיהם וילכו בחקות ישׂראל אשׁר עשׂו׃
2 Kings 17:20 וימאס יהוה בכל זרע ישׂראל ויענם ויתנם ביד שׁסים עד אשׁר השׁליכם מפניו׃
2 Kings 17:21 כי קרע ישׂראל מעל בית דוד וימליכו את ירבעם בן נבט וידא ירבעם את ישׂראל מאחרי יהוה והחטיאם חטאה גדולה׃
2 Kings 17:22 וילכו בני ישׂראל בכל חטאות ירבעם אשׁר עשׂה לא סרו ממנה׃
2 Kings 17:23 עד אשׁר הסיר יהוה את ישׂראל מעל פניו כאשׁר דבר ביד כל עבדיו הנביאים ויגל ישׂראל מעל אדמתו אשׁורה עד היום הזה׃
2 Kings 17:24 ויבא מלך אשׁור מבבל ומכותה ומעוא ומחמת וספרוים וישׁב בערי שׁמרון תחת בני ישׂראל וירשׁו את שׁמרון וישׁבו בעריה׃
2 Kings 17:25 ויהי בתחלת שׁבתם שׁם לא יראו את יהוה וישׁלח יהוה בהם את האריות ויהיו הרגים׃
2 Kings 17:26 ויאמרו למלך אשׁור לאמר הגוים אשׁר הגלית ותושׁב בערי שׁמרון לא ידעו את משׁפט אלהי הארץ וישׁלח בם את האריות והנם ממיתים אותם כאשׁר אינם ידעים את משׁפט אלהי הארץ׃
2 Kings 17:27 ויצו מלך אשׁור לאמר הליכו שׁמה אחד מהכהנים אשׁר הגליתם משׁם וילכו וישׁבו שׁם וירם את משׁפט אלהי הארץ׃
2 Kings 17:28 ויבא אחד מהכהנים אשׁר הגלו משׁמרון וישׁב בבית אל ויהי מורה אתם איך ייראו את יהוה׃
2 Kings 17:29 ויהיו עשׂים גוי גוי אלהיו ויניחו בבית הבמות אשׁר עשׂו השׁמרנים גוי גוי בעריהם אשׁר הם ישׁבים שׁם׃
2 Kings 17:30 ואנשׁי בבל עשׂו את סכות בנות ואנשׁי כות עשׂו את נרגל ואנשׁי חמת עשׂו את אשׁימא׃
2 Kings 17:31 והעוים עשׂו נבחז ואת תרתק והספרוים שׂרפים את בניהם באשׁ לאדרמלך וענמלך אלה ספרים׃
2 Kings 17:32 ויהיו יראים את יהוה ויעשׂו להם מקצותם כהני במות ויהיו עשׂים להם בבית הבמות׃
2 Kings 17:33 את יהוה היו יראים ואת אלהיהם היו עבדים כמשׁפט הגוים אשׁר הגלו אתם משׁם׃
2 Kings 17:34 עד היום הזה הם עשׂים כמשׁפטים הראשׁנים אינם יראים את יהוה ואינם עשׂים כחקתם וכמשׁפטם וכתורה וכמצוה אשׁר צוה יהוה את בני יעקב אשׁר שׂם שׁמו ישׂראל׃
2 Kings 17:35 ויכרת יהוה אתם ברית ויצום לאמר לא תיראו אלהים אחרים ולא תשׁתחוו להם ולא תעבדום ולא תזבחו׃
2 Kings 17:36 כי אם את יהוה אשׁר העלה אתכם מארץ מצרים בכח גדול ובזרוע נטויה אתו תיראו ולו תשׁתחוו ולו תזבחו׃
2 Kings 17:37 ואת החקים ואת המשׁפטים והתורה והמצוה אשׁר כתב לכם תשׁמרון לעשׂות כל הימים ולא תיראו אלהים אחרים׃
2 Kings 17:38 והברית אשׁר כרתי אתכם לא תשׁכחו ולא תיראו אלהים אחרים׃
2 Kings 17:39 כי אם את יהוה אלהיכם תיראו והוא יציל אתכם מיד כל איביכם׃
2 Kings 17:40 ולא שׁמעו כי אם כמשׁפטם הראשׁון הם עשׂים׃
2 Kings 17:41 ויהיו הגוים האלה יראים את יהוה ואת פסיליהם היו עבדים גם בניהם ובני בניהם כאשׁר עשׂו אבתם הם עשׂים עד היום הזה׃
2 Kings 18:1 ויהי בשׁנת שׁלשׁ להושׁע בן אלה מלך ישׂראל מלך חזקיה בן אחז מלך יהודה׃
2 Kings 18:2 בן עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו אבי בת זכריה׃
2 Kings 18:3 ויעשׂ הישׁר בעיני יהוה ככל אשׁר עשׂה דוד אביו׃
2 Kings 18:4 הוא הסיר את הבמות ושׁבר את המצבת וכרת את האשׁרה וכתת נחשׁ הנחשׁת אשׁר עשׂה משׁה כי עד הימים ההמה היו בני ישׂראל מקטרים לו ויקרא לו נחשׁתן׃
2 Kings 18:5 ביהוה אלהי ישׂראל בטח ואחריו לא היה כמהו בכל מלכי יהודה ואשׁר היו לפניו׃
2 Kings 18:6 וידבק ביהוה לא סר מאחריו וישׁמר מצותיו אשׁר צוה יהוה את משׁה׃
2 Kings 18:7 והיה יהוה עמו בכל אשׁר יצא ישׂכיל וימרד במלך אשׁור ולא עבדו׃
2 Kings 18:8 הוא הכה את פלשׁתים עד עזה ואת גבוליה ממגדל נוצרים עד עיר מבצר׃
2 Kings 18:9 ויהי בשׁנה הרביעית למלך חזקיהו היא השׁנה השׁביעית להושׁע בן אלה מלך ישׂראל עלה שׁלמנאסר מלך אשׁור על שׁמרון ויצר עליה׃
2 Kings 18:10 וילכדה מקצה שׁלשׁ שׁנים בשׁנת שׁשׁ לחזקיה היא שׁנת תשׁע להושׁע מלך ישׂראל נלכדה שׁמרון׃
2 Kings 18:11 ויגל מלך אשׁור את ישׂראל אשׁורה וינחם בחלח ובחבור נהר גוזן וערי מדי׃
2 Kings 18:12 על אשׁר לא שׁמעו בקול יהוה אלהיהם ויעברו את בריתו את כל אשׁר צוה משׁה עבד יהוה ולא שׁמעו ולא עשׂו׃
2 Kings 18:13 ובארבע עשׂרה שׁנה למלך חזקיה עלה סנחריב מלך אשׁור על כל ערי יהודה הבצרות ויתפשׂם׃
2 Kings 18:14 וישׁלח חזקיה מלך יהודה אל מלך אשׁור לכישׁה לאמר חטאתי שׁוב מעלי את אשׁר תתן עלי אשׂא וישׂם מלך אשׁור על חזקיה מלך יהודה שׁלשׁ מאות ככר כסף ושׁלשׁים ככר זהב׃
2 Kings 18:15 ויתן חזקיה את כל הכסף הנמצא בית יהוה ובאצרות בית המלך׃
2 Kings 18:16 בעת ההיא קצץ חזקיה את דלתות היכל יהוה ואת האמנות אשׁר צפה חזקיה מלך יהודה ויתנם למלך אשׁור׃
2 Kings 18:17 וישׁלח מלך אשׁור את תרתן ואת רב סריס ואת רב שׁקה מן לכישׁ אל המלך חזקיהו בחיל כבד ירושׁלם ויעלו ויבאו ירושׁלם ויעלו ויבאו ויעמדו בתעלת הברכה העליונה אשׁר במסלת שׂדה כובס׃
2 Kings 18:18 ויקראו אל המלך ויצא אלהם אליקים בן חלקיהו אשׁר על הבית ושׁבנה הספר ויואח בן אסף המזכיר׃
2 Kings 18:19 ויאמר אלהם רב שׁקה אמרו נא אל חזקיהו כה אמר המלך הגדול מלך אשׁור מה הבטחון הזה אשׁר בטחת׃
2 Kings 18:20 אמרת אך דבר שׂפתים עצה וגבורה למלחמה עתה על מי בטחת כי מרדת׃
2 Kings 18:21 עתה הנה בטחת לך על משׁענת הקנה הרצוץ הזה על מצרים אשׁר יסמך אישׁ עליו ובא בכפו ונקבה כן פרעה מלך מצרים לכל הבטחים עליו׃
2 Kings 18:22 וכי תאמרון אלי אל יהוה אלהינו בטחנו הלוא הוא אשׁר הסיר חזקיהו את במתיו ואת מזבחתיו ויאמר ליהודה ולירושׁלם לפני המזבח הזה תשׁתחוו בירושׁלם׃
2 Kings 18:23 ועתה התערב נא את אדני את מלך אשׁור ואתנה לך אלפים סוסים אם תוכל לתת לך רכבים עליהם׃
2 Kings 18:24 ואיך תשׁיב את פני פחת אחד עבדי אדני הקטנים ותבטח לך על מצרים לרכב ולפרשׁים׃
2 Kings 18:25 עתה המבלעדי יהוה עליתי על המקום הזה להשׁחתו יהוה אמר אלי עלה על הארץ הזאת והשׁחיתה׃
2 Kings 18:26 ויאמר אליקים בן חלקיהו ושׁבנה ויואח אל רב שׁקה דבר נא אל עבדיך ארמית כי שׁמעים אנחנו ואל תדבר עמנו יהודית באזני העם אשׁר על החמה׃
2 Kings 18:27 ויאמר אליהם רב שׁקה העל אדניך ואליך שׁלחני אדני לדבר את הדברים האלה הלא על האנשׁים הישׁבים על החמה לאכל את חריהם ולשׁתות את שׁיניהם עמכם׃
2 Kings 18:28 ויעמד רב שׁקה ויקרא בקול גדול יהודית וידבר ויאמר שׁמעו דבר המלך הגדול מלך אשׁור׃
2 Kings 18:29 כה אמר המלך אל ישׁיא לכם חזקיהו כי לא יוכל להציל אתכם מידו׃
2 Kings 18:30 ואל יבטח אתכם חזקיהו אל יהוה לאמר הצל יצילנו יהוה ולא תנתן את העיר הזאת ביד מלך אשׁור׃
2 Kings 18:31 אל תשׁמעו אל חזקיהו כי כה אמר מלך אשׁור עשׂו אתי ברכה וצאו אלי ואכלו אישׁ גפנו ואישׁ תאנתו ושׁתו אישׁ מי בורו׃
2 Kings 18:32 עד באי ולקחתי אתכם אל ארץ כארצכם ארץ דגן ותירושׁ ארץ לחם וכרמים ארץ זית יצהר ודבשׁ וחיו ולא תמתו ואל תשׁמעו אל חזקיהו כי יסית אתכם לאמר יהוה יצילנו׃
2 Kings 18:33 ההצל הצילו אלהי הגוים אישׁ את ארצו מיד מלך אשׁור׃
2 Kings 18:34 איה אלהי חמת וארפד איה אלהי ספרוים הנע ועוה כי הצילו את שׁמרון מידי׃
2 Kings 18:35 מי בכל אלהי הארצות אשׁר הצילו את ארצם מידי כי יציל יהוה את ירושׁלם מידי׃
2 Kings 18:36 והחרישׁו העם ולא ענו אתו דבר כי מצות המלך היא לאמר לא תענהו׃
2 Kings 18:37 ויבא אליקים בן חלקיה אשׁר על הבית ושׁבנא הספר ויואח בן אסף המזכיר אל חזקיהו קרועי בגדים ויגדו לו דברי רב שׁקה׃
2 Kings 19:1 ויהי כשׁמע המלך חזקיהו ויקרע את בגדיו ויתכס בשׂק ויבא בית יהוה׃
2 Kings 19:2 וישׁלח את אליקים אשׁר על הבית ושׁבנא הספר ואת זקני הכהנים מתכסים בשׂקים אל ישׁעיהו הנביא בן אמוץ׃
2 Kings 19:3 ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משׁבר וכח אין ללדה׃
2 Kings 19:4 אולי ישׁמע יהוה אלהיך את כל דברי רב שׁקה אשׁר שׁלחו מלך אשׁור אדניו לחרף אלהים חי והוכיח בדברים אשׁר שׁמע יהוה אלהיך ונשׂאת תפלה בעד השׁארית הנמצאה׃
2 Kings 19:5 ויבאו עבדי המלך חזקיהו אל ישׁעיהו׃
2 Kings 19:6 ויאמר להם ישׁעיהו כה תאמרון אל אדניכם כה אמר יהוה אל תירא מפני הדברים אשׁר שׁמעת אשׁר גדפו נערי מלך אשׁור אתי׃
2 Kings 19:7 הנני נתן בו רוח ושׁמע שׁמועה ושׁב לארצו והפלתיו בחרב בארצו׃
2 Kings 19:8 וישׁב רב שׁקה וימצא את מלך אשׁור נלחם על לבנה כי שׁמע כי נסע מלכישׁ׃
2 Kings 19:9 וישׁמע אל תרהקה מלך כושׁ לאמר הנה יצא להלחם אתך וישׁב וישׁלח מלאכים אל חזקיהו לאמר׃
2 Kings 19:10 כה תאמרון אל חזקיהו מלך יהודה לאמר אל ישׁאך אלהיך אשׁר אתה בטח בו לאמר לא תנתן ירושׁלם ביד מלך אשׁור׃
2 Kings 19:11 הנה אתה שׁמעת את אשׁר עשׂו מלכי אשׁור לכל הארצות להחרימם ואתה תנצל׃
2 Kings 19:12 ההצילו אתם אלהי הגוים אשׁר שׁחתו אבותי את גוזן ואת חרן ורצף ובני עדן אשׁר בתלאשׂר׃
2 Kings 19:13 איו מלך חמת ומלך ארפד ומלך לעיר ספרוים הנע ועוה׃
2 Kings 19:14 ויקח חזקיהו את הספרים מיד המלאכים ויקראם ויעל בית יהוה ויפרשׂהו חזקיהו לפני יהוה׃
2 Kings 19:15 ויתפלל חזקיהו לפני יהוה ויאמר יהוה אלהי ישׂראל ישׁב הכרבים אתה הוא האלהים לבדך לכל ממלכות הארץ אתה עשׂית את השׁמים ואת הארץ׃
2 Kings 19:16 הטה יהוה אזנך ושׁמע פקח יהוה עיניך וראה ושׁמע את דברי סנחריב אשׁר שׁלחו לחרף אלהים חי׃
2 Kings 19:17 אמנם יהוה החריבו מלכי אשׁור את הגוים ואת ארצם׃
2 Kings 19:18 ונתנו את אלהיהם באשׁ כי לא אלהים המה כי אם מעשׂה ידי אדם עץ ואבן ויאבדום׃
2 Kings 19:19 ועתה יהוה אלהינו הושׁיענו נא מידו וידעו כל ממלכות הארץ כי אתה יהוה אלהים לבדך׃
2 Kings 19:20 וישׁלח ישׁעיהו בן אמוץ אל חזקיהו לאמר כה אמר יהוה אלהי ישׂראל אשׁר התפללת אלי אל סנחרב מלך אשׁור שׁמעתי׃
2 Kings 19:21 זה הדבר אשׁר דבר יהוה עליו בזה לך לעגה לך בתולת בת ציון אחריך ראשׁ הניעה בת ירושׁלם׃
2 Kings 19:22 את מי חרפת וגדפת ועל מי הרימות קול ותשׂא מרום עיניך על קדושׁ ישׂראל׃
2 Kings 19:23 ביד מלאכיך חרפת אדני ותאמר ברכב רכבי אני עליתי מרום הרים ירכתי לבנון ואכרת קומת ארזיו מבחור ברשׁיו ואבואה מלון קצה יער כרמלו׃
2 Kings 19:24 אני קרתי ושׁתיתי מים זרים ואחרב בכף פעמי כל יארי מצור׃
2 Kings 19:25 הלא שׁמעת למרחוק אתה עשׂיתי למימי קדם ויצרתיה עתה הביאתיה ותהי להשׁות גלים נצים ערים בצרות׃
2 Kings 19:26 וישׁביהן קצרי יד חתו ויבשׁו היו עשׂב שׂדה וירק דשׁא חציר גגות ושׁדפה לפני קמה׃
2 Kings 19:27 ושׁבתך וצאתך ובאך ידעתי ואת התרגזך אלי׃
2 Kings 19:28 יען התרגזך אלי ושׁאננך עלה באזני ושׂמתי חחי באפך ומתגי בשׂפתיך והשׁבתיך בדרך אשׁר באת׃
2 Kings 19:29 וזה לך האות אכול השׁנה ספיח ובשׁנה השׁנית סחישׁ ובשׁנה השׁלישׁית זרעו וקצרו ונטעו כרמים ואכלו פרים׃
2 Kings 19:30 ויספה פליטת בית יהודה הנשׁארה שׁרשׁ למטה ועשׂה פרי למעלה׃
2 Kings 19:31 כי מירושׁלם תצא שׁארית ופליטה מהר ציון קנאת יהוה תעשׂה זאת׃
2 Kings 19:32 לכן כה אמר יהוה אל מלך אשׁור לא יבא אל העיר הזאת ולא יורה שׁם חץ ולא יקדמנה מגן ולא ישׁפך עליה סללה׃
2 Kings 19:33 בדרך אשׁר יבא בה ישׁוב ואל העיר הזאת לא יבא נאם יהוה׃
2 Kings 19:34 וגנותי אל העיר הזאת להושׁיעה למעני ולמען דוד עבדי׃
2 Kings 19:35 ויהי בלילה ההוא ויצא מלאך יהוה ויך במחנה אשׁור מאה שׁמונים וחמשׁה אלף וישׁכימו בבקר והנה כלם פגרים מתים׃
2 Kings 19:36 ויסע וילך וישׁב סנחריב מלך אשׁור וישׁב בנינוה׃
2 Kings 19:37 ויהי הוא משׁתחוה בית נסרך אלהיו ואדרמלך ושׂראצר הכהו בחרב והמה נמלטו ארץ אררט וימלך אסר חדן בנו תחתיו׃
2 Kings 20:1 בימים ההם חלה חזקיהו למות ויבא אליו ישׁעיהו בן אמוץ הנביא ויאמר אליו כה אמר יהוה צו לביתך כי מת אתה ולא תחיה׃
2 Kings 20:2 ויסב את פניו אל הקיר ויתפלל אל יהוה לאמר׃
2 Kings 20:3 אנה יהוה זכר נא את אשׁר התהלכתי לפניך באמת ובלבב שׁלם והטוב בעיניך עשׂיתי ויבך חזקיהו בכי גדול׃
2 Kings 20:4 ויהי ישׁעיהו לא יצא העיר התיכנה ודבר יהוה היה אליו לאמר׃
2 Kings 20:5 שׁוב ואמרת אל חזקיהו נגיד עמי כה אמר יהוה אלהי דוד אביך שׁמעתי את תפלתך ראיתי את דמעתך הנני רפא לך ביום השׁלישׁי תעלה בית יהוה׃
2 Kings 20:6 והספתי על ימיך חמשׁ עשׂרה שׁנה ומכף מלך אשׁור אצילך ואת העיר הזאת וגנותי על העיר הזאת למעני ולמען דוד עבדי׃
2 Kings 20:7 ויאמר ישׁעיהו קחו דבלת תאנים ויקחו וישׂימו על השׁחין ויחי׃
2 Kings 20:8 ויאמר חזקיהו אל ישׁעיהו מה אות כי ירפא יהוה לי ועליתי ביום השׁלישׁי בית יהוה׃
2 Kings 20:9 ויאמר ישׁעיהו זה לך האות מאת יהוה כי יעשׂה יהוה את הדבר אשׁר דבר הלך הצל עשׂר מעלות אם ישׁוב עשׂר מעלות׃
2 Kings 20:10 ויאמר יחזקיהו נקל לצל לנטות עשׂר מעלות לא כי ישׁוב הצל אחרנית עשׂר מעלות׃
2 Kings 20:11 ויקרא ישׁעיהו הנביא אל יהוה וישׁב את הצל במעלות אשׁר ירדה במעלות אחז אחרנית עשׂר מעלות׃
2 Kings 20:12 בעת ההיא שׁלח בראדך בלאדן בן בלאדן מלך בבל ספרים ומנחה אל חזקיהו כי שׁמע כי חלה חזקיהו׃
2 Kings 20:13 וישׁמע עליהם חזקיהו ויראם את כל בית נכתה את הכסף ואת הזהב ואת הבשׂמים ואת שׁמן הטוב ואת בית כליו ואת כל אשׁר נמצא באוצרתיו לא היה דבר אשׁר לא הראם חזקיהו בביתו ובכל ממשׁלתו׃
2 Kings 20:14 ויבא ישׁעיהו הנביא אל המלך חזקיהו ויאמר אליו מה אמרו האנשׁים האלה ומאין יבאו אליך ויאמר חזקיהו מארץ רחוקה באו מבבל׃
2 Kings 20:15 ויאמר מה ראו בביתך ויאמר חזקיהו את כל אשׁר בביתי ראו לא היה דבר אשׁר לא הראיתם באצרתי׃
2 Kings 20:16 ויאמר ישׁעיהו אל חזקיהו שׁמע דבר יהוה׃
2 Kings 20:17 הנה ימים באים ונשׂא כל אשׁר בביתך ואשׁר אצרו אבתיך עד היום הזה בבלה לא יותר דבר אמר יהוה׃
2 Kings 20:18 ומבניך אשׁר יצאו ממך אשׁר תוליד יקח והיו סריסים בהיכל מלך בבל׃
2 Kings 20:19 ויאמר חזקיהו אל ישׁעיהו טוב דבר יהוה אשׁר דברת ויאמר הלוא אם שׁלום ואמת יהיה בימי׃
2 Kings 20:20 ויתר דברי חזקיהו וכל גבורתו ואשׁר עשׂה את הברכה ואת התעלה ויבא את המים העירה הלא הם כתובים על ספר דברי הימים למלכי יהודה׃
2 Kings 20:21 וישׁכב חזקיהו עם אבתיו וימלך מנשׁה בנו תחתיו׃
2 Kings 21:1 בן שׁתים עשׂרה שׁנה מנשׁה במלכו וחמשׁים וחמשׁ שׁנה מלך בירושׁלם ושׁם אמו חפצי בה׃
2 Kings 21:2 ויעשׂ הרע בעיני יהוה כתועבת הגוים אשׁר הורישׁ יהוה מפני בני ישׂראל׃
2 Kings 21:3 וישׁב ויבן את הבמות אשׁר אבד חזקיהו אביו ויקם מזבחת לבעל ויעשׂ אשׁרה כאשׁר עשׂה אחאב מלך ישׂראל וישׁתחו לכל צבא השׁמים ויעבד אתם׃
2 Kings 21:4 ובנה מזבחת בבית יהוה אשׁר אמר יהוה בירושׁלם אשׂים את שׁמי׃
2 Kings 21:5 ויבן מזבחות לכל צבא השׁמים בשׁתי חצרות בית יהוה׃
2 Kings 21:6 והעביר את בנו באשׁ ועונן ונחשׁ ועשׂה אוב וידענים הרבה לעשׂות הרע בעיני יהוה להכעיס׃
2 Kings 21:7 וישׂם את פסל האשׁרה אשׁר עשׂה בבית אשׁר אמר יהוה אל דוד ואל שׁלמה בנו בבית הזה ובירושׁלם אשׁר בחרתי מכל שׁבטי ישׂראל אשׂים את שׁמי לעולם׃
2 Kings 21:8 ולא אסיף להניד רגל ישׂראל מן האדמה אשׁר נתתי לאבותם רק אם ישׁמרו לעשׂות ככל אשׁר צויתים ולכל התורה אשׁר צוה אתם עבדי משׁה׃
2 Kings 21:9 ולא שׁמעו ויתעם מנשׁה לעשׂות את הרע מן הגוים אשׁר השׁמיד יהוה מפני בני ישׂראל׃
2 Kings 21:10 וידבר יהוה ביד עבדיו הנביאים לאמר׃
2 Kings 21:11 יען אשׁר עשׂה מנשׁה מלך יהודה התעבות האלה הרע מכל אשׁר עשׂו האמרי אשׁר לפניו ויחטא גם את יהודה בגלוליו׃
2 Kings 21:12 לכן כה אמר יהוה אלהי ישׂראל הנני מביא רעה על ירושׁלם ויהודה אשׁר כל שׁמעיו תצלנה שׁתי אזניו׃
2 Kings 21:13 ונטיתי על ירושׁלם את קו שׁמרון ואת משׁקלת בית אחאב ומחיתי את ירושׁלם כאשׁר ימחה את הצלחת מחה והפך על פניה׃
2 Kings 21:14 ונטשׁתי את שׁארית נחלתי ונתתים ביד איביהם והיו לבז ולמשׁסה לכל איביהם׃
2 Kings 21:15 יען אשׁר עשׂו את הרע בעיני ויהיו מכעסים אתי מן היום אשׁר יצאו אבותם ממצרים ועד היום הזה׃
2 Kings 21:16 וגם דם נקי שׁפך מנשׁה הרבה מאד עד אשׁר מלא את ירושׁלם פה לפה לבד מחטאתו אשׁר החטיא את יהודה לעשׂות הרע בעיני יהוה׃
2 Kings 21:17 ויתר דברי מנשׁה וכל אשׁר עשׂה וחטאתו אשׁר חטא הלא הם כתובים על ספר דברי הימים למלכי יהודה׃
2 Kings 21:18 וישׁכב מנשׁה עם אבתיו ויקבר בגן ביתו בגן עזא וימלך אמון בנו תחתיו׃
2 Kings 21:19 בן עשׂרים ושׁתים שׁנה אמון במלכו ושׁתים שׁנים מלך בירושׁלם ושׁם אמו משׁלמת בת חרוץ מן יטבה׃
2 Kings 21:20 ויעשׂ הרע בעיני יהוה כאשׁר עשׂה מנשׁה אביו׃
2 Kings 21:21 וילך בכל הדרך אשׁר הלך אביו ויעבד את הגללים אשׁר עבד אביו וישׁתחו׃
2 Kings 21:22 ויעזב את יהוה אלהי אבתיו ולא הלך בדרך יהוה׃
2 Kings 21:23 ויקשׁרו עבדי אמון עליו וימיתו את המלך בביתו׃
2 Kings 21:24 ויך עם הארץ את כל הקשׁרים על המלך אמון וימליכו עם הארץ את יאשׁיהו בנו תחתיו׃
2 Kings 21:25 ויתר דברי אמון אשׁר עשׂה הלא הם כתובים על ספר דברי הימים למלכי יהודה׃
2 Kings 21:26 ויקבר אתו בקברתו בגן עזא וימלך יאשׁיהו בנו תחתיו׃
2 Kings 22:1 בן שׁמנה שׁנה יאשׁיהו במלכו ושׁלשׁים ואחת שׁנה מלך בירושׁלם ושׁם אמו ידידה בת עדיה מבצקת׃
2 Kings 22:2 ויעשׂ הישׁר בעיני יהוה וילך בכל דרך דוד אביו ולא סר ימין ושׂמאול׃
2 Kings 22:3 ויהי בשׁמנה עשׂרה שׁנה למלך יאשׁיהו שׁלח המלך את שׁפן בן אצליהו בן משׁלם הספר בית יהוה לאמר׃
2 Kings 22:4 עלה אל חלקיהו הכהן הגדול ויתם את הכסף המובא בית יהוה אשׁר אספו שׁמרי הסף מאת העם׃
2 Kings 22:5 ויתנה על יד עשׂי המלאכה המפקדים בבית יהוה ויתנו אתו לעשׂי המלאכה אשׁר בבית יהוה לחזק בדק הבית׃
2 Kings 22:6 לחרשׁים ולבנים ולגדרים ולקנות עצים ואבני מחצב לחזק את הבית׃
2 Kings 22:7 אך לא יחשׁב אתם הכסף הנתן על ידם כי באמונה הם עשׂים׃
2 Kings 22:8 ויאמר חלקיהו הכהן הגדול על שׁפן הספר ספר התורה מצאתי בבית יהוה ויתן חלקיה את הספר אל שׁפן ויקראהו׃
2 Kings 22:9 ויבא שׁפן הספר אל המלך וישׁב את המלך דבר ויאמר התיכו עבדיך את הכסף הנמצא בבית ויתנהו על יד עשׂי המלאכה המפקדים בית יהוה׃
2 Kings 22:10 ויגד שׁפן הספר למלך לאמר ספר נתן לי חלקיה הכהן ויקראהו שׁפן לפני המלך׃
2 Kings 22:11 ויהי כשׁמע המלך את דברי ספר התורה ויקרע את בגדיו׃
2 Kings 22:12 ויצו המלך את חלקיה הכהן ואת אחיקם בן שׁפן ואת עכבור בן מיכיה ואת שׁפן הספר ואת עשׂיה עבד המלך לאמר׃
2 Kings 22:13 לכו דרשׁו את יהוה בעדי ובעד העם ובעד כל יהודה על דברי הספר הנמצא הזה כי גדולה חמת יהוה אשׁר היא נצתה בנו על אשׁר לא שׁמעו אבתינו על דברי הספר הזה לעשׂות ככל הכתוב עלינו׃
2 Kings 22:14 וילך חלקיהו הכהן ואחיקם ועכבור ושׁפן ועשׂיה אל חלדה הנביאה אשׁת שׁלם בן תקוה בן חרחס שׁמר הבגדים והיא ישׁבת בירושׁלם במשׁנה וידברו אליה׃
2 Kings 22:15 ותאמר אליהם כה אמר יהוה אלהי ישׂראל אמרו לאישׁ אשׁר שׁלח אתכם אלי׃
2 Kings 22:16 כה אמר יהוה הנני מביא רעה אל המקום הזה ועל ישׁביו את כל דברי הספר אשׁר קרא מלך יהודה׃
2 Kings 22:17 תחת אשׁר עזבוני ויקטרו לאלהים אחרים למען הכעיסני בכל מעשׂה ידיהם ונצתה חמתי במקום הזה ולא תכבה׃
2 Kings 22:18 ואל מלך יהודה השׁלח אתכם לדרשׁ את יהוה כה תאמרו אליו כה אמר יהוה אלהי ישׂראל הדברים אשׁר שׁמעת׃
2 Kings 22:19 יען רך לבבך ותכנע מפני יהוה בשׁמעך אשׁר דברתי על המקום הזה ועל ישׁביו להיות לשׁמה ולקללה ותקרע את בגדיך ותבכה לפני וגם אנכי שׁמעתי נאם יהוה׃
2 Kings 22:20 לכן הנני אספך על אבתיך ונאספת אל קברתיך בשׁלום ולא תראינה עיניך בכל הרעה אשׁר אני מביא על המקום הזה וישׁיבו את המלך דבר׃
2 Kings 23:1 וישׁלח המלך ויאספו אליו כל זקני יהודה וירושׁלם׃
2 Kings 23:2 ויעל המלך בית יהוה וכל אישׁ יהודה וכל ישׁבי ירושׁלם אתו והכהנים והנביאים וכל העם למקטן ועד גדול ויקרא באזניהם את כל דברי ספר הברית הנמצא בבית יהוה׃
2 Kings 23:3 ויעמד המלך על העמוד ויכרת את הברית לפני יהוה ללכת אחר יהוה ולשׁמר מצותיו ואת עדותיו ואת חקתיו בכל לב ובכל נפשׁ להקים את דברי הברית הזאת הכתבים על הספר הזה ויעמד כל העם בברית׃
2 Kings 23:4 ויצו המלך את חלקיהו הכהן הגדול ואת כהני המשׁנה ואת שׁמרי הסף להוציא מהיכל יהוה את כל הכלים העשׂוים לבעל ולאשׁרה ולכל צבא השׁמים וישׂרפם מחוץ לירושׁלם בשׁדמות קדרון ונשׂא את עפרם בית אל׃
2 Kings 23:5 והשׁבית את הכמרים אשׁר נתנו מלכי יהודה ויקטר בבמות בערי יהודה ומסבי ירושׁלם ואת המקטרים לבעל לשׁמשׁ ולירח ולמזלות ולכל צבא השׁמים׃
2 Kings 23:6 ויצא את האשׁרה מבית יהוה מחוץ לירושׁלם אל נחל קדרון וישׂרף אתה בנחל קדרון וידק לעפר וישׁלך את עפרה על קבר בני העם׃
2 Kings 23:7 ויתץ את בתי הקדשׁים אשׁר בבית יהוה אשׁר הנשׁים ארגות שׁם בתים לאשׁרה׃
2 Kings 23:8 ויבא את כל הכהנים מערי יהודה ויטמא את הבמות אשׁר קטרו שׁמה הכהנים מגבע עד באר שׁבע ונתץ את במות השׁערים אשׁר פתח שׁער יהושׁע שׂר העיר אשׁר על שׂמאול אישׁ בשׁער העיר׃
2 Kings 23:9 אך לא יעלו כהני הבמות אל מזבח יהוה בירושׁלם כי אם אכלו מצות בתוך אחיהם׃
2 Kings 23:10 וטמא את התפת אשׁר בגי בני הנם לבלתי להעביר אישׁ את בנו ואת בתו באשׁ למלך׃
2 Kings 23:11 וישׁבת את הסוסים אשׁר נתנו מלכי יהודה לשׁמשׁ מבא בית יהוה אל לשׁכת נתן מלך הסריס אשׁר בפרורים ואת מרכבות השׁמשׁ שׂרף באשׁ׃
2 Kings 23:12 ואת המזבחות אשׁר על הגג עלית אחז אשׁר עשׂו מלכי יהודה ואת המזבחות אשׁר עשׂה מנשׁה בשׁתי חצרות בית יהוה נתץ המלך וירץ משׁם והשׁליך את עפרם אל נחל קדרון׃
2 Kings 23:13 ואת הבמות אשׁר על פני ירושׁלם אשׁר מימין להר המשׁחית אשׁר בנה שׁלמה מלך ישׂראל לעשׁתרת שׁקץ צידנים ולכמושׁ שׁקץ מואב ולמלכם תועבת בני עמון טמא המלך׃
2 Kings 23:14 ושׁבר את המצבות ויכרת את האשׁרים וימלא את מקומם עצמות אדם׃
2 Kings 23:15 וגם את המזבח אשׁר בבית אל הבמה אשׁר עשׂה ירבעם בן נבט אשׁר החטיא את ישׂראל גם את המזבח ההוא ואת הבמה נתץ וישׂרף את הבמה הדק לעפר ושׂרף אשׁרה׃
2 Kings 23:16 ויפן יאשׁיהו וירא את הקברים אשׁר שׁם בהר וישׁלח ויקח את העצמות מן הקברים וישׂרף על המזבח ויטמאהו כדבר יהוה אשׁר קרא אישׁ האלהים אשׁר קרא את הדברים האלה׃
2 Kings 23:17 ויאמר מה הציון הלז אשׁר אני ראה ויאמרו אליו אנשׁי העיר הקבר אישׁ האלהים אשׁר בא מיהודה ויקרא את הדברים האלה אשׁר עשׂית על המזבח בית אל׃
2 Kings 23:18 ויאמר הניחו לו אישׁ אל ינע עצמתיו וימלטו עצמתיו את עצמות הנביא אשׁר בא משׁמרון׃
2 Kings 23:19 וגם את כל בתי הבמות אשׁר בערי שׁמרון אשׁר עשׂו מלכי ישׂראל להכעיס הסיר יאשׁיהו ויעשׂ להם ככל המעשׂים אשׁר עשׂה בבית אל׃
2 Kings 23:20 ויזבח את כל כהני הבמות אשׁר שׁם על המזבחות וישׂרף את עצמות אדם עליהם וישׁב ירושׁלם׃
2 Kings 23:21 ויצו המלך את כל העם לאמר עשׂו פסח ליהוה אלהיכם ככתוב על ספר הברית הזה׃
2 Kings 23:22 כי לא נעשׂה כפסח הזה מימי השׁפטים אשׁר שׁפטו את ישׂראל וכל ימי מלכי ישׂראל ומלכי יהודה׃
2 Kings 23:23 כי אם בשׁמנה עשׂרה שׁנה למלך יאשׁיהו נעשׂה הפסח הזה ליהוה בירושׁלם׃
2 Kings 23:24 וגם את האבות ואת הידענים ואת התרפים ואת הגללים ואת כל השׁקצים אשׁר נראו בארץ יהודה ובירושׁלם בער יאשׁיהו למען הקים את דברי התורה הכתבים על הספר אשׁר מצא חלקיהו הכהן בית יהוה׃
2 Kings 23:25 וכמהו לא היה לפניו מלך אשׁר שׁב אל יהוה בכל לבבו ובכל נפשׁו ובכל מאדו ככל תורת משׁה ואחריו לא קם כמהו׃
2 Kings 23:26 אך לא שׁב יהוה מחרון אפו הגדול אשׁר חרה אפו ביהודה על כל הכעסים אשׁר הכעיסו מנשׁה׃
2 Kings 23:27 ויאמר יהוה גם את יהודה אסיר מעל פני כאשׁר הסרתי את ישׂראל ומאסתי את העיר הזאת אשׁר בחרתי את ירושׁלם ואת הבית אשׁר אמרתי יהיה שׁמי שׁם׃
2 Kings 23:28 ויתר דברי יאשׁיהו וכל אשׁר עשׂה הלא הם כתובים על ספר דברי הימים למלכי יהודה׃
2 Kings 23:29 בימיו עלה פרעה נכה מלך מצרים על מלך אשׁור על נהר פרת וילך המלך יאשׁיהו לקראתו וימיתהו במגדו כראתו אתו׃
2 Kings 23:30 וירכבהו עבדיו מת ממגדו ויבאהו ירושׁלם ויקברהו בקברתו ויקח עם הארץ את יהואחז בן יאשׁיהו וימשׁחו אתו וימליכו אתו תחת אביו׃
2 Kings 23:31 בן עשׂרים ושׁלשׁ שׁנה יהואחז במלכו ושׁלשׁה חדשׁים מלך בירושׁלם ושׁם אמו חמוטל בת ירמיהו מלבנה׃
2 Kings 23:32 ויעשׂ הרע בעיני יהוה ככל אשׁר עשׂו אבתיו׃
2 Kings 23:33 ויאסרהו פרעה נכה ברבלה בארץ חמת במלך בירושׁלם ויתן ענשׁ על הארץ מאה ככר כסף וככר זהב׃
2 Kings 23:34 וימלך פרעה נכה את אליקים בן יאשׁיהו תחת יאשׁיהו אביו ויסב את שׁמו יהויקים ואת יהואחז לקח ויבא מצרים וימת שׁם׃
2 Kings 23:35 והכסף והזהב נתן יהויקים לפרעה אך העריך את הארץ לתת את הכסף על פי פרעה אישׁ כערכו נגשׂ את הכסף ואת הזהב את עם הארץ לתת לפרעה נכה׃
2 Kings 23:36 בן עשׂרים וחמשׁ שׁנה יהויקים במלכו ואחת עשׂרה שׁנה מלך בירושׁלם ושׁם אמו זבידה בת פדיה מן רומה׃
2 Kings 23:37 ויעשׂ הרע בעיני יהוה ככל אשׁר עשׂו אבתיו׃
2 Kings 24:1 בימיו עלה נבכדנאצר מלך בבל ויהי לו יהויקים עבד שׁלשׁ שׁנים וישׁב וימרד׃
2 Kings 24:2 וישׁלח יהוה בו את גדודי כשׂדים ואת גדודי ארם ואת גדודי מואב ואת גדודי בני עמון וישׁלחם ביהודה להאבידו כדבר יהוה אשׁר דבר ביד עבדיו הנביאים׃
2 Kings 24:3 אך על פי יהוה היתה ביהודה להסיר מעל פניו בחטאת מנשׁה ככל אשׁר עשׂה׃
2 Kings 24:4 וגם דם הנקי אשׁר שׁפך וימלא את ירושׁלם דם נקי ולא אבה יהוה לסלח׃
2 Kings 24:5 ויתר דברי יהויקים וכל אשׁר עשׂה הלא הם כתובים על ספר דברי הימים למלכי יהודה׃
2 Kings 24:6 וישׁכב יהויקים עם אבתיו וימלך יהויכין בנו תחתיו׃
2 Kings 24:7 ולא הסיף עוד מלך מצרים לצאת מארצו כי לקח מלך בבל מנחל מצרים עד נהר פרת כל אשׁר היתה למלך מצרים׃
2 Kings 24:8 בן שׁמנה עשׂרה שׁנה יהויכין במלכו ושׁלשׁה חדשׁים מלך בירושׁלם ושׁם אמו נחשׁתא בת אלנתן מירושׁלם׃
2 Kings 24:9 ויעשׂ הרע בעיני יהוה ככל אשׁר עשׂה אביו׃
2 Kings 24:10 בעת ההיא עלה עבדי נבכדנאצר מלך בבל ירושׁלם ותבא העיר במצור׃
2 Kings 24:11 ויבא נבוכדנאצר מלך בבל על העיר ועבדיו צרים עליה׃
2 Kings 24:12 ויצא יהויכין מלך יהודה על מלך בבל הוא ואמו ועבדיו ושׂריו וסריסיו ויקח אתו מלך בבל בשׁנת שׁמנה למלכו׃
2 Kings 24:13 ויוצא משׁם את כל אוצרות בית יהוה ואוצרות בית המלך ויקצץ את כל כלי הזהב אשׁר עשׂה שׁלמה מלך ישׂראל בהיכל יהוה כאשׁר דבר יהוה׃
2 Kings 24:14 והגלה את כל ירושׁלם ואת כל השׂרים ואת כל גבורי החיל עשׂרה אלפים גולה וכל החרשׁ והמסגר לא נשׁאר זולת דלת עם הארץ׃
2 Kings 24:15 ויגל את יהויכין בבלה ואת אם המלך ואת נשׁי המלך ואת סריסיו ואת אולי הארץ הוליך גולה מירושׁלם בבלה׃
2 Kings 24:16 ואת כל אנשׁי החיל שׁבעת אלפים והחרשׁ והמסגר אלף הכל גבורים עשׂי מלחמה ויביאם מלך בבל גולה בבלה׃
2 Kings 24:17 וימלך מלך בבל את מתניה דדו תחתיו ויסב את שׁמו צדקיהו׃
2 Kings 24:18 בן עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת ירמיהו מלבנה׃
2 Kings 24:19 ויעשׂ הרע בעיני יהוה ככל אשׁר עשׂה יהויקים׃
2 Kings 24:20 כי על אף יהוה היתה בירושׁלם וביהודה עד השׁלכו אתם מעל פניו וימרד צדקיהו במלך בבל׃
2 Kings 25:1 ויהי בשׁנת התשׁיעית למלכו בחדשׁ העשׂירי בעשׂור לחדשׁ בא נבכדנאצר מלך בבל הוא וכל חילו על ירושׁלם ויחן עליה ויבנו עליה דיק סביב׃
2 Kings 25:2 ותבא העיר במצור עד עשׁתי עשׂרה שׁנה למלך צדקיהו׃
2 Kings 25:3 בתשׁעה לחדשׁ ויחזק הרעב בעיר ולא היה לחם לעם הארץ׃
2 Kings 25:4 ותבקע העיר וכל אנשׁי המלחמה הלילה דרך שׁער בין החמתים אשׁר על גן המלך וכשׂדים על העיר סביב וילך דרך הערבה׃
2 Kings 25:5 וירדפו חיל כשׂדים אחר המלך וישׂגו אתו בערבות ירחו וכל חילו נפצו מעליו׃
2 Kings 25:6 ויתפשׂו את המלך ויעלו אתו אל מלך בבל רבלתה וידברו אתו משׁפט׃
2 Kings 25:7 ואת בני צדקיהו שׁחטו לעיניו ואת עיני צדקיהו עור ויאסרהו בנחשׁתים ויבאהו בבל׃
2 Kings 25:8 ובחדשׁ החמישׁי בשׁבעה לחדשׁ היא שׁנת תשׁע עשׂרה שׁנה למלך נבכדנאצר מלך בבל בא נבוזראדן רב טבחים עבד מלך בבל ירושׁלם׃
2 Kings 25:9 וישׂרף את בית יהוה ואת בית המלך ואת כל בתי ירושׁלם ואת כל בית גדול שׂרף באשׁ׃
2 Kings 25:10 ואת חומת ירושׁלם סביב נתצו כל חיל כשׂדים אשׁר רב טבחים׃
2 Kings 25:11 ואת יתר העם הנשׁארים בעיר ואת הנפלים אשׁר נפלו על המלך בבל ואת יתר ההמון הגלה נבוזראדן רב טבחים׃
2 Kings 25:12 ומדלת הארץ השׁאיר רב טבחים לכרמים וליגבים׃
2 Kings 25:13 ואת עמודי הנחשׁת אשׁר בית יהוה ואת המכנות ואת ים הנחשׁת אשׁר בבית יהוה שׁברו כשׂדים וישׂאו את נחשׁתם בבלה׃
2 Kings 25:14 ואת הסירת ואת היעים ואת המזמרות ואת הכפות ואת כל כלי הנחשׁת אשׁר ישׁרתו בם לקחו׃
2 Kings 25:15 ואת המחתות ואת המזרקות אשׁר זהב זהב ואשׁר כסף כסף לקח רב טבחים׃
2 Kings 25:16 העמודים שׁנים הים האחד והמכנות אשׁר עשׂה שׁלמה לבית יהוה לא היה משׁקל לנחשׁת כל הכלים האלה׃
2 Kings 25:17 שׁמנה עשׂרה אמה קומת העמוד האחד וכתרת עליו נחשׁת וקומת הכתרת שׁלשׁ אמה ושׂבכה ורמנים על הכתרת סביב הכל נחשׁת וכאלה לעמוד השׁני על השׂבכה׃
2 Kings 25:18 ויקח רב טבחים את שׂריה כהן הראשׁ ואת צפניהו כהן משׁנה ואת שׁלשׁת שׁמרי הסף׃
2 Kings 25:19 ומן העיר לקח סריס אחד אשׁר הוא פקיד על אנשׁי המלחמה וחמשׁה אנשׁים מראי פני המלך אשׁר נמצאו בעיר ואת הספר שׂר הצבא המצבא את עם הארץ ושׁשׁים אישׁ מעם הארץ הנמצאים בעיר׃
2 Kings 25:20 ויקח אתם נבוזראדן רב טבחים וילך אתם על מלך בבל רבלתה׃
2 Kings 25:21 ויך אתם מלך בבל וימיתם ברבלה בארץ חמת ויגל יהודה מעל אדמתו׃
2 Kings 25:22 והעם הנשׁאר בארץ יהודה אשׁר השׁאיר נבוכדנאצר מלך בבל ויפקד עליהם את גדליהו בן אחיקם בן שׁפן׃
2 Kings 25:23 וישׁמעו כל שׂרי החילים המה והאנשׁים כי הפקיד מלך בבל את גדליהו ויבאו אל גדליהו המצפה וישׁמעאל בן נתניה ויוחנן בן קרח ושׂריה בן תנחמת הנטפתי ויאזניהו בן המעכתי המה ואנשׁיהם׃
2 Kings 25:24 וישׁבע להם גדליהו ולאנשׁיהם ויאמר להם אל תיראו מעבדי הכשׂדים שׁבו בארץ ועבדו את מלך בבל ויטב׃
2 Kings 25:25 ויהי בחדשׁ השׁביעי בא ישׁמעאל בן נתניה בן אלישׁמע מזרע המלוכה ועשׂרה אנשׁים אתו ויכו את גדליהו וימת ואת היהודים ואת הכשׂדים אשׁר היו אתו במצפה׃
2 Kings 25:26 ויקמו כל העם מקטן ועד גדול ושׂרי החילים ויבאו מצרים כי יראו מפני כשׂדים׃
2 Kings 25:27 ויהי בשׁלשׁים ושׁבע שׁנה לגלות יהויכין מלך יהודה בשׁנים עשׂר חדשׁ בעשׂרים ושׁבעה לחדשׁ נשׂא אויל מרדך מלך בבל בשׁנת מלכו את ראשׁ יהויכין מלך יהודה מבית כלא׃
2 Kings 25:28 וידבר אתו טבות ויתן את כסאו מעל כסא המלכים אשׁר אתו בבבל׃
2 Kings 25:29 ושׁנא את בגדי כלאו ואכל לחם תמיד לפניו כל ימי חייו׃
2 Kings 25:30 וארחתו ארחת תמיד נתנה לו מאת המלך דבר יום ביומו כל ימי חיו׃
1 Chronicles 1:1 אדם שׁת אנושׁ׃
1 Chronicles 1:2 קינן מהללאל ירד׃
1 Chronicles 1:3 חנוך מתושׁלח למך׃
1 Chronicles 1:4 נח שׁם חם ויפת׃
1 Chronicles 1:5 בני יפת גמר ומגוג ומדי ויון ותבל ומשׁך ותירס׃
1 Chronicles 1:6 ובני גמר אשׁכנז ודיפת ותוגרמה׃
1 Chronicles 1:7 ובני יון אלישׁה ותרשׁישׁה כתים ורודנים׃
1 Chronicles 1:8 בני חם כושׁ ומצרים פוט וכנען׃
1 Chronicles 1:9 ובני כושׁ סבא וחוילה וסבתא ורעמא וסבתכא ובני רעמא שׁבא ודדן׃
1 Chronicles 1:10 וכושׁ ילד את נמרוד הוא החל להיות גבור בארץ׃
1 Chronicles 1:11 ומצרים ילד את לודיים ואת ענמים ואת להבים ואת נפתחים׃
1 Chronicles 1:12 ואת פתרסים ואת כסלחים אשׁר יצאו משׁם פלשׁתים ואת כפתרים׃
1 Chronicles 1:13 וכנען ילד את צידון בכרו ואת חת׃
1 Chronicles 1:14 ואת היבוסי ואת האמרי ואת הגרגשׁי׃
1 Chronicles 1:15 ואת החוי ואת הערקי ואת הסיני׃
1 Chronicles 1:16 ואת הארודי ואת הצמרי ואת החמתי׃
1 Chronicles 1:17 בני שׁם עילם ואשׁור וארפכשׁד ולוד וארם ועוץ וחול וגתר ומשׁך׃
1 Chronicles 1:18 וארפכשׁד ילד את שׁלח ושׁלח ילד את עבר׃
1 Chronicles 1:19 ולעבר ילד שׁני בנים שׁם האחד פלג כי בימיו נפלגה הארץ ושׁם אחיו יקטן׃
1 Chronicles 1:20 ויקטן ילד את אלמודד ואת שׁלף ואת חצרמות ואת ירח׃
1 Chronicles 1:21 ואת הדורם ואת אוזל ואת דקלה׃
1 Chronicles 1:22 ואת עיבל ואת אבימאל ואת שׁבא׃
1 Chronicles 1:23 ואת אופיר ואת חוילה ואת יובב כל אלה בני יקטן׃
1 Chronicles 1:24 שׁם ארפכשׁד שׁלח׃
1 Chronicles 1:25 עבר פלג רעו׃
1 Chronicles 1:26 שׂרוג נחור תרח׃
1 Chronicles 1:27 אברם הוא אברהם׃
1 Chronicles 1:28 בני אברהם יצחק וישׁמעאל׃
1 Chronicles 1:29 אלה תלדותם בכור ישׁמעאל נביות וקדר ואדבאל ומבשׂם׃
1 Chronicles 1:30 משׁמע ודומה משׂא חדד ותימא׃
1 Chronicles 1:31 יטור נפישׁ וקדמה אלה הם בני ישׁמעאל׃
1 Chronicles 1:32 ובני קטורה פילגשׁ אברהם ילדה את זמרן ויקשׁן ומדן ומדין וישׁבק ושׁוח ובני יקשׁן שׁבא ודדן׃
1 Chronicles 1:33 ובני מדין עיפה ועפר וחנוך ואבידע ואלדעה כל אלה בני קטורה׃
1 Chronicles 1:34 ויולד אברהם את יצחק בני יצחק עשׂו וישׂראל׃
1 Chronicles 1:35 בני עשׂו אליפז רעואל ויעושׁ ויעלם וקרח׃
1 Chronicles 1:36 בני אליפז תימן ואומר צפי וגעתם קנז ותמנע ועמלק׃
1 Chronicles 1:37 בני רעואל נחת זרח שׁמה ומזה׃
1 Chronicles 1:38 ובני שׂעיר לוטן ושׁובל וצבעון וענה ודישׁן ואצר ודישׁן׃
1 Chronicles 1:39 ובני לוטן חרי והומם ואחות לוטן תמנע׃
1 Chronicles 1:40 בני שׁובל עלין ומנחת ועיבל שׁפי ואונם ובני צבעון איה וענה׃
1 Chronicles 1:41 בני ענה דישׁון ובני דישׁון חמרן ואשׁבן ויתרן וכרן׃
1 Chronicles 1:42 בני אצר בלהן וזעון יעקן בני דישׁון עוץ וארן׃
1 Chronicles 1:43 ואלה המלכים אשׁר מלכו בארץ אדום לפני מלך מלך לבני ישׂראל בלע בן בעור ושׁם עירו דנהבה׃
1 Chronicles 1:44 וימת בלע וימלך תחתיו יובב בן זרח מבצרה׃
1 Chronicles 1:45 וימת יובב וימלך תחתיו חושׁם מארץ התימני׃
1 Chronicles 1:46 וימת חושׁם וימלך תחתיו הדד בן בדד המכה את מדין בשׂדה מואב ושׁם עירו עיות׃
1 Chronicles 1:47 וימת הדד וימלך תחתיו שׂמלה ממשׂרקה׃
1 Chronicles 1:48 וימת שׂמלה וימלך תחתיו שׁאול מרחבות הנהר׃
1 Chronicles 1:49 וימת שׁאול וימלך תחתיו בעל חנן בן עכבור׃
1 Chronicles 1:50 וימת בעל חנן וימלך תחתיו הדד ושׁם עירו פעי ושׁם אשׁתו מהיטבאל בת מטרד בת מי זהב׃
1 Chronicles 1:51 וימת הדד ויהיו אלופי אדום אלוף תמנע אלוף עליה אלוף יתת׃
1 Chronicles 1:52 אלוף אהליבמה אלוף אלה אלוף פינן׃
1 Chronicles 1:53 אלוף קנז אלוף תימן אלוף מבצר׃
1 Chronicles 1:54 אלוף מגדיאל אלוף עירם אלה אלופי אדום׃
1 Chronicles 2:1 אלה בני ישׂראל ראובן שׁמעון לוי ויהודה ישׂשכר וזבלון׃
1 Chronicles 2:2 דן יוסף ובנימן נפתלי גד ואשׁר׃
1 Chronicles 2:3 בני יהודה ער ואונן ושׁלה שׁלושׁה נולד לו מבת שׁוע הכנענית ויהי ער בכור יהודה רע בעיני יהוה וימיתהו׃
1 Chronicles 2:4 ותמר כלתו ילדה לו את פרץ ואת זרח כל בני יהודה חמשׁה׃
1 Chronicles 2:5 בני פרץ חצרון וחמול׃
1 Chronicles 2:6 ובני זרח זמרי ואיתן והימן וכלכל ודרע כלם חמשׁה׃
1 Chronicles 2:7 ובני כרמי עכר עוכר ישׂראל אשׁר מעל בחרם׃
1 Chronicles 2:8 ובני איתן עזריה׃
1 Chronicles 2:9 ובני חצרון אשׁר נולד לו את ירחמאל ואת רם ואת כלובי׃
1 Chronicles 2:10 ורם הוליד את עמינדב ועמינדב הוליד את נחשׁון נשׂיא בני יהודה׃
1 Chronicles 2:11 ונחשׁון הוליד את שׂלמא ושׂלמא הוליד את בעז׃
1 Chronicles 2:12 ובעז הוליד את עובד ועובד הוליד את ישׁי׃
1 Chronicles 2:13 ואישׁי הוליד את בכרו את אליאב ואבינדב השׁני ושׁמעא השׁלישׁי׃
1 Chronicles 2:14 נתנאל הרביעי רדי החמישׁי׃
1 Chronicles 2:15 אצם השׁשׁי דויד השׁבעי׃
1 Chronicles 2:16 ואחיתיהם צרויה ואביגיל ובני צרויה אבשׁי ויואב ועשׂה אל שׁלשׁה׃
1 Chronicles 2:17 ואביגיל ילדה את עמשׂא ואבי עמשׂא יתר הישׁמעאלי׃
1 Chronicles 2:18 וכלב בן חצרון הוליד את עזובה אשׁה ואת יריעות ואלה בניה ישׁר ושׁובב וארדון׃
1 Chronicles 2:19 ותמת עזובה ויקח לו כלב את אפרת ותלד לו את חור׃
1 Chronicles 2:20 וחור הוליד את אורי ואורי הוליד את בצלאל׃
1 Chronicles 2:21 ואחר בא חצרון אל בת מכיר אבי גלעד והוא לקחה והוא בן שׁשׁים שׁנה ותלד לו את שׂגוב׃
1 Chronicles 2:22 ושׂגוב הוליד את יאיר ויהי לו עשׂרים ושׁלושׁ ערים בארץ הגלעד׃
1 Chronicles 2:23 ויקח גשׁור וארם את חות יאיר מאתם את קנת ואת בנתיה שׁשׁים עיר כל אלה בני מכיר אבי גלעד׃
1 Chronicles 2:24 ואחר מות חצרון בכלב אפרתה ואשׁת חצרון אביה ותלד לו את אשׁחור אבי תקוע׃
1 Chronicles 2:25 ויהיו בני ירחמאל בכור חצרון הבכור רם ובונה וארן ואצם אחיה׃
1 Chronicles 2:26 ותהי אשׁה אחרת לירחמאל ושׁמה עטרה היא אם אונם׃
1 Chronicles 2:27 ויהיו בני רם בכור ירחמאל מעץ וימין ועקר׃
1 Chronicles 2:28 ויהיו בני אונם שׁמי וידע ובני שׁמי נדב ואבישׁור׃
1 Chronicles 2:29 ושׁם אשׁת אבישׁור אביהיל ותלד לו את אחבן ואת מוליד׃
1 Chronicles 2:30 ובני נדב סלד ואפים וימת סלד לא בנים׃
1 Chronicles 2:31 ובני אפים ישׁעי ובני ישׁעי שׁשׁן ובני שׁשׁן אחלי׃
1 Chronicles 2:32 ובני ידע אחי שׁמי יתר ויונתן וימת יתר לא בנים׃
1 Chronicles 2:33 ובני יונתן פלת וזזא אלה היו בני ירחמאל׃
1 Chronicles 2:34 ולא היה לשׁשׁן בנים כי אם בנות ולשׁשׁן עבד מצרי ושׁמו ירחע׃
1 Chronicles 2:35 ויתן שׁשׁן את בתו לירחע עבדו לאשׁה ותלד לו את עתי׃
1 Chronicles 2:36 ועתי הליד את נתן ונתן הוליד את זבד׃
1 Chronicles 2:37 וזבד הוליד את אפלל ואפלל הוליד את עובד׃
1 Chronicles 2:38 ועובד הוליד את יהוא ויהוא הוליד את עזריה׃
1 Chronicles 2:39 ועזריה הליד את חלץ וחלץ הליד את אלעשׂה׃
1 Chronicles 2:40 ואלעשׂה הליד את ססמי וססמי הליד את שׁלום׃
1 Chronicles 2:41 ושׁלום הוליד את יקמיה ויקמיה הליד את אלישׁמע׃
1 Chronicles 2:42 ובני כלב אחי ירחמאל מישׁע בכרו הוא אבי זיף ובני מרשׁה אבי חברון׃
1 Chronicles 2:43 ובני חברון קרח ותפח ורקם ושׁמע׃
1 Chronicles 2:44 ושׁמע הוליד את רחם אבי ירקעם ורקם הוליד את שׁמי׃
1 Chronicles 2:45 ובן שׁמי מעון ומעון אבי בית צור׃
1 Chronicles 2:46 ועיפה פילגשׁ כלב ילדה את חרן ואת מוצא ואת גזז וחרן הליד את גזז׃
1 Chronicles 2:47 ובני יהדי רגם ויותם וגישׁן ופלט ועיפה ושׁעף׃
1 Chronicles 2:48 פלגשׁ כלב מעכה ילד שׁבר ואת תרחנה׃
1 Chronicles 2:49 ותלד שׁעף אבי מדמנה את שׁוא אבי מכבנה ואבי גבעא ובת כלב עכסה׃
1 Chronicles 2:50 אלה היו בני כלב בן חור בכור אפרתה שׁובל אבי קרית יערים׃
1 Chronicles 2:51 שׂלמא אבי בית לחם חרף אבי בית גדר׃
1 Chronicles 2:52 ויהיו בנים לשׁובל אבי קרית יערים הראה חצי המנחות׃
1 Chronicles 2:53 ומשׁפחות קרית יערים היתרי והפותי והשׁמתי והמשׁרעי מאלה יצאו הצרעתי והאשׁתאלי׃
1 Chronicles 2:54 בני שׂלמא בית לחם ונטופתי עטרות בית יואב וחצי המנחתי הצרעי׃
1 Chronicles 2:55 ומשׁפחות ספרים ישׁבו יעבץ תרעתים שׁמעתים שׂוכתים המה הקינים הבאים מחמת אבי בית רכב׃
1 Chronicles 3:1 ואלה היו בני דויד אשׁר נולד לו בחברון הבכור אמנן לאחינעם היזרעאלית שׁני דניאל לאביגיל הכרמלית׃
1 Chronicles 3:2 השׁלשׁי לאבשׁלום בן מעכה בת תלמי מלך גשׁור הרביעי אדניה בן חגית׃
1 Chronicles 3:3 החמישׁי שׁפטיה לאביטל השׁשׁי יתרעם לעגלה אשׁתו׃
1 Chronicles 3:4 שׁשׁה נולד לו בחברון וימלך שׁם שׁבע שׁנים ושׁשׁה חדשׁים ושׁלשׁים ושׁלושׁ שׁנה מלך בירושׁלם׃
1 Chronicles 3:5 ואלה נולדו לו בירושׁלים שׁמעא ושׁובב ונתן ושׁלמה ארבעה לבת שׁוע בת עמיאל׃
1 Chronicles 3:6 ויבחר ואלישׁמע ואליפלט׃
1 Chronicles 3:7 ונגה ונפג ויפיע׃
1 Chronicles 3:8 ואלישׁמע ואלידע ואליפלט תשׁעה׃
1 Chronicles 3:9 כל בני דויד מלבד בני פילגשׁים ותמר אחותם׃
1 Chronicles 3:10 ובן שׁלמה רחבעם אביה בנו אסא בנו יהושׁפט בנו׃
1 Chronicles 3:11 יורם בנו אחזיהו בנו יואשׁ בנו׃
1 Chronicles 3:12 אמציהו בנו עזריה בנו יותם בנו׃
1 Chronicles 3:13 אחז בנו חזקיהו בנו מנשׁה בנו׃
1 Chronicles 3:14 אמון בנו יאשׁיהו בנו׃
1 Chronicles 3:15 ובני יאשׁיהו הבכור יוחנן השׁני יהויקים השׁלשׁי צדקיהו הרביעי שׁלום׃
1 Chronicles 3:16 ובני יהויקים יכניה בנו צדקיה בנו׃
1 Chronicles 3:17 ובני יכניה אסר שׁאלתיאל בנו׃
1 Chronicles 3:18 ומלכירם ופדיה ושׁנאצר יקמיה הושׁמע ונדביה׃
1 Chronicles 3:19 ובני פדיה זרבבל ושׁמעי ובן זרבבל משׁלם וחנניה ושׁלמית אחותם׃
1 Chronicles 3:20 וחשׁבה ואהל וברכיה וחסדיה יושׁב חסד חמשׁ׃
1 Chronicles 3:21 ובן חנניה פלטיה וישׁעיה בני רפיה בני ארנן בני עבדיה בני שׁכניה׃
1 Chronicles 3:22 ובני שׁכניה שׁמעיה ובני שׁמעיה חטושׁ ויגאל ובריח ונעריה ושׁפט שׁשׁה׃
1 Chronicles 3:23 ובן נעריה אליועיני וחזקיה ועזריקם שׁלשׁה׃
1 Chronicles 3:24 ובני אליועיני הדיוהו ואלישׁיב ופליה ועקוב ויוחנן ודליה וענני שׁבעה׃
1 Chronicles 4:1 בני יהודה פרץ חצרון וכרמי וחור ושׁובל׃
1 Chronicles 4:2 וראיה בן שׁובל הוליד את יחת ויחת הליד את אחומי ואת להד אלה משׁפחות הצרעתי׃
1 Chronicles 4:3 ואלה אבי עיטם יזרעאל וישׁמא וידבשׁ ושׁם אחותם הצללפוני׃
1 Chronicles 4:4 ופנואל אבי גדר ועזר אבי חושׁה אלה בני חור בכור אפרתה אבי בית לחם׃
1 Chronicles 4:5 ולאשׁחור אבי תקוע היו שׁתי נשׁים חלאה ונערה׃
1 Chronicles 4:6 ותלד לו נערה את אחזם ואת חפר ואת תימני ואת האחשׁתרי אלה בני נערה׃
1 Chronicles 4:7 ובני חלאה צרת יצחר ואתנן׃
1 Chronicles 4:8 וקוץ הוליד את ענוב ואת הצבבה ומשׁפחות אחרחל בן הרום׃
1 Chronicles 4:9 ויהי יעבץ נכבד מאחיו ואמו קראה שׁמו יעבץ לאמר כי ילדתי בעצב׃
1 Chronicles 4:10 ויקרא יעבץ לאלהי ישׂראל לאמר אם ברך תברכני והרבית את גבולי והיתה ידך עמי ועשׂית מרעה לבלתי עצבי ויבא אלהים את אשׁר שׁאל׃
1 Chronicles 4:11 וכלוב אחי שׁוחה הוליד את מחיר הוא אבי אשׁתון׃
1 Chronicles 4:12 ואשׁתון הוליד את בית רפא ואת פסח ואת תחנה אבי עיר נחשׁ אלה אנשׁי רכה׃
1 Chronicles 4:13 ובני קנז עתניאל ושׂריה ובני עתניאל חתת׃
1 Chronicles 4:14 ומעונתי הוליד את עפרה ושׂריה הוליד את יואב אבי גיא חרשׁים כי חרשׁים היו׃
1 Chronicles 4:15 ובני כלב בן יפנה עירו אלה ונעם ובני אלה וקנז׃
1 Chronicles 4:16 ובני יהללאל זיף וזיפה תיריא ואשׂראל׃
1 Chronicles 4:17 ובן עזרה יתר ומרד ועפר וילון ותהר את מרים ואת שׁמי ואת ישׁבח אבי אשׁתמע׃
1 Chronicles 4:18 ואשׁתו היהדיה ילדה את ירד אבי גדור ואת חבר אבי שׂוכו ואת יקותיאל אבי זנוח ואלה בני בתיה בת פרעה אשׁר לקח מרד׃
1 Chronicles 4:19 ובני אשׁת הודיה אחות נחם אבי קעילה הגרמי ואשׁתמע המעכתי׃
1 Chronicles 4:20 ובני שׁימון אמנון ורנה בן חנן ותולון ובני ישׁעי זוחת ובן זוחת׃
1 Chronicles 4:21 בני שׁלה בן יהודה ער אבי לכה ולעדה אבי מרשׁה ומשׁפחות בית עבדת הבץ לבית אשׁבע׃
1 Chronicles 4:22 ויוקים ואנשׁי כזבא ויואשׁ ושׂרף אשׁר בעלו למואב וישׁבי לחם והדברים עתיקים׃
1 Chronicles 4:23 המה היוצרים וישׁבי נטעים וגדרה עם המלך במלאכתו ישׁבו שׁם׃
1 Chronicles 4:24 בני שׁמעון נמואל וימין יריב זרח שׁאול׃
1 Chronicles 4:25 שׁלם בנו מבשׂם בנו משׁמע בנו׃
1 Chronicles 4:26 ובני משׁמע חמואל בנו זכור בנו שׁמעי בנו׃
1 Chronicles 4:27 ולשׁמעי בנים שׁשׁה עשׂר ובנות שׁשׁ ולאחיו אין בנים רבים וכל משׁפחתם לא הרבו עד בני יהודה׃
1 Chronicles 4:28 וישׁבו בבאר שׁבע ומולדה וחצר שׁועל׃
1 Chronicles 4:29 ובבלהה ובעצם ובתולד׃
1 Chronicles 4:30 ובבתואל ובחרמה ובציקלג׃
1 Chronicles 4:31 ובבית מרכבות ובחצר סוסים ובבית בראי ובשׁערים אלה עריהם עד מלך דויד׃
1 Chronicles 4:32 וחצריהם עיטם ועין רמון ותכן ועשׁן ערים חמשׁ׃
1 Chronicles 4:33 וכל חצריהם אשׁר סביבות הערים האלה עד בעל זאת מושׁבתם והתיחשׂם׃
1 Chronicles 4:34 ומשׁובב וימלך ויושׁה בן אמציה׃
1 Chronicles 4:35 ויואל ויהוא בן יושׁביה בן שׂריה בן עשׂיאל׃
1 Chronicles 4:36 ואליועיני ויעקבה וישׁוחיה ועשׂיה ועדיאל וישׂימאל ובניה׃
1 Chronicles 4:37 וזיזא בן שׁפעי בן אלון בן ידיה בן שׁמרי בן שׁמעיה׃
1 Chronicles 4:38 אלה הבאים בשׁמות נשׂיאים במשׁפחותם ובית אבותיהם פרצו לרוב׃
1 Chronicles 4:39 וילכו למבוא גדר עד למזרח הגיא לבקשׁ מרעה לצאנם׃
1 Chronicles 4:40 וימצאו מרעה שׁמן וטוב והארץ רחבת ידים ושׁקטת ושׁלוה כי מן חם הישׁבים שׁם לפנים׃
1 Chronicles 4:41 ויבאו אלה הכתובים בשׁמות בימי יחזקיהו מלך יהודה ויכו את אהליהם ואת המעינים אשׁר נמצאו שׁמה ויחרימם עד היום הזה וישׁבו תחתיהם כי מרעה לצאנם שׁם׃
1 Chronicles 4:42 ומהם מן בני שׁמעון הלכו להר שׂעיר אנשׁים חמשׁ מאות ופלטיה ונעריה ורפיה ועזיאל בני ישׁעי בראשׁם׃
1 Chronicles 4:43 ויכו את שׁארית הפלטה לעמלק וישׁבו שׁם עד היום הזה׃
1 Chronicles 5:1 ובני ראובן בכור ישׂראל כי הוא הבכור ובחללו יצועי אביו נתנה בכרתו לבני יוסף בן ישׂראל ולא להתיחשׂ לבכרה׃
1 Chronicles 5:2 כי יהודה גבר באחיו ולנגיד ממנו והבכרה ליוסף׃
1 Chronicles 5:3 בני ראובן בכור ישׂראל חנוך ופלוא חצרון וכרמי׃
1 Chronicles 5:4 בני יואל שׁמעיה בנו גוג בנו שׁמעי בנו׃
1 Chronicles 5:5 מיכה בנו ראיה בנו בעל בנו׃
1 Chronicles 5:6 בארה בנו אשׁר הגלה תלגת פלנאסר מלך אשׁר הוא נשׂיא לראובני׃
1 Chronicles 5:7 ואחיו למשׁפחתיו בהתיחשׂ לתלדותם הראשׁ יעיאל וזכריהו׃
1 Chronicles 5:8 ובלע בן עזז בן שׁמע בן יואל הוא יושׁב בערער ועד נבו ובעל מעון׃
1 Chronicles 5:9 ולמזרח ישׁב עד לבוא מדברה למן הנהר פרת כי מקניהם רבו בארץ גלעד׃
1 Chronicles 5:10 ובימי שׁאול עשׂו מלחמה עם ההגראים ויפלו בידם וישׁבו באהליהם על כל פני מזרח לגלעד׃
1 Chronicles 5:11 ובני גד לנגדם ישׁבו בארץ הבשׁן עד סלכה׃
1 Chronicles 5:12 יואל הראשׁ ושׁפם המשׁנה ויעני ושׁפט בבשׁן׃
1 Chronicles 5:13 ואחיהם לבית אבותיהם מיכאל ומשׁלם ושׁבע ויורי ויעכן וזיע ועבר שׁבעה׃
1 Chronicles 5:14 אלה בני אביחיל בן חורי בן ירוח בן גלעד בן מיכאל בן ישׁישׁי בן יחדו בן בוז׃
1 Chronicles 5:15 אחי בן עבדיאל בן גוני ראשׁ לבית אבותם׃
1 Chronicles 5:16 וישׁבו בגלעד בבשׁן ובבנתיה ובכל מגרשׁי שׁרון על תוצאותם׃
1 Chronicles 5:17 כלם התיחשׂו בימי יותם מלך יהודה ובימי ירבעם מלך ישׂראל׃
1 Chronicles 5:18 בני ראובן וגדי וחצי שׁבט מנשׁה מן בני חיל אנשׁים נשׂאי מגן וחרב ודרכי קשׁת ולמודי מלחמה ארבעים וארבעה אלף ושׁבע מאות ושׁשׁים יצאי צבא׃
1 Chronicles 5:19 ויעשׂו מלחמה עם ההגריאים ויטור ונפישׁ ונודב׃
1 Chronicles 5:20 ויעזרו עליהם וינתנו בידם ההגריאים וכל שׁעמהם כי לאלהים זעקו במלחמה ונעתור להם כי בטחו׃
1 Chronicles 5:21 וישׁבו מקניהם גמליהם חמשׁים אלף וצאן מאתים וחמשׁים אלף וחמורים אלפים ונפשׁ אדם מאה אלף׃
1 Chronicles 5:22 כי חללים רבים נפלו כי מהאלהים המלחמה וישׁבו תחתיהם עד הגלה׃
1 Chronicles 5:23 ובני חצי שׁבט מנשׁה ישׁבו בארץ מבשׁן עד בעל חרמון ושׂניר והר חרמון המה רבו׃
1 Chronicles 5:24 ואלה ראשׁי בית אבותם ועפר וישׁעי ואליאל ועזריאל וירמיה והודויה ויחדיאל אנשׁים גבורי חיל אנשׁי שׁמות ראשׁים לבית אבותם׃
1 Chronicles 5:25 וימעלו באלהי אבותיהם ויזנו אחרי אלהי עמי הארץ אשׁר השׁמיד אלהים מפניהם׃
1 Chronicles 5:26 ויער אלהי ישׂראל את רוח פול מלך אשׁור ואת רוח תלגת פלנסר מלך אשׁור ויגלם לראובני ולגדי ולחצי שׁבט מנשׁה ויביאם לחלח וחבור והרא ונהר גוזן עד היום הזה׃
1 Chronicles 6:1 (5:27) בני לוי גרשׁון קהת ומררי׃
1 Chronicles 6:2 (5:28) ובני קהת עמרם יצהר וחברון ועזיאל׃
1 Chronicles 6:3 (5:29) ובני עמרם אהרן ומשׁה ומרים ובני אהרן נדב ואביהוא אלעזר ואיתמר׃
1 Chronicles 6:4 (5:30) אלעזר הוליד את פינחס פינחס הליד את אבישׁוע׃
1 Chronicles 6:5 (5:31) ואבישׁוע הוליד את בקי ובקי הוליד את עזי׃
1 Chronicles 6:6 (5:32) ועזי הוליד את זרחיה וזרחיה הוליד את מריות׃
1 Chronicles 6:7 (5:33) מריות הוליד את אמריה ואמריה הוליד את אחיטוב׃
1 Chronicles 6:8 (5:34) ואחיטוב הוליד את צדוק וצדוק הוליד את אחימעץ׃
1 Chronicles 6:9 (5:35) ואחימעץ הוליד את עזריה ועזריה הוליד את יוחנן׃
1 Chronicles 6:10 (5:36) ויוחנן הוליד את עזריה הוא אשׁר כהן בבית אשׁר בנה שׁלמה בירושׁלם׃
1 Chronicles 6:11 (5:37) ויולד עזריה את אמריה ואמריה הוליד את אחיטוב׃
1 Chronicles 6:12 (5:38) ואחיטוב הוליד את צדוק וצדוק הוליד את שׁלום׃
1 Chronicles 6:13 (5:39) ושׁלום הוליד את חלקיה וחלקיה הוליד את עזריה׃
1 Chronicles 6:14 (5:40) ועזריה הוליד את שׂריה ושׂריה הוליד את יהוצדק׃
1 Chronicles 6:15 (5:41) ויהוצדק הלך בהגלות יהוה את יהודה וירושׁלם ביד נבכדנאצר׃
1 Chronicles 6:16 (6:1) בני לוי גרשׁם קהת ומררי׃
1 Chronicles 6:17 (6:2) ואלה שׁמות בני גרשׁום לבני ושׁמעי׃
1 Chronicles 6:18 (6:3) ובני קהת עמרם ויצהר וחברון ועזיאל׃
1 Chronicles 6:19 (6:4) בני מררי מחלי ומשׁי ואלה משׁפחות הלוי לאבותיהם׃
1 Chronicles 6:20 (6:5) לגרשׁום לבני בנו יחת בנו זמה בנו׃
1 Chronicles 6:21 (6:6) יואח בנו עדו בנו זרח בנו יאתרי בנו׃
1 Chronicles 6:22 (6:7) בני קהת עמינדב בנו קרח בנו אסיר בנו׃
1 Chronicles 6:23 (6:8) אלקנה בנו ואביסף בנו ואסיר בנו׃
1 Chronicles 6:24 (6:9) תחת בנו אוריאל בנו עזיה בנו ושׁאול בנו׃
1 Chronicles 6:25 (6:10) ובני אלקנה עמשׂי ואחימות׃
1 Chronicles 6:26 (6:11) אלקנה בנו אלקנה צופי בנו ונחת בנו׃
1 Chronicles 6:27 (6:12) אליאב בנו ירחם בנו אלקנה בנו׃
1 Chronicles 6:28 (6:13) ובני שׁמואל הבכר ושׁני ואביה׃
1 Chronicles 6:29 (6:14) בני מררי מחלי לבני בנו שׁמעי בנו עזה בנו׃
1 Chronicles 6:30 (6:15) שׁמעא בנו חגיה בנו עשׂיה בנו׃
1 Chronicles 6:31 (6:16) ואלה אשׁר העמיד דויד על ידי שׁיר בית יהוה ממנוח הארון׃
1 Chronicles 6:32 (6:17) ויהיו משׁרתים לפני משׁכן אהל מועד בשׁיר עד בנות שׁלמה את בית יהוה בירושׁלם ויעמדו כמשׁפטם על עבודתם׃
1 Chronicles 6:33 (6:18) ואלה העמדים ובניהם מבני הקהתי הימן המשׁורר בן יואל בן שׁמואל׃
1 Chronicles 6:34 (6:19) בן אלקנה בן ירחם בן אליאל בן תוח׃
1 Chronicles 6:35 (6:20) בן ציף בן אלקנה בן מחת בן עמשׂי׃
1 Chronicles 6:36 (6:21) בן אלקנה בן יואל בן עזריה בן צפניה׃
1 Chronicles 6:37 (6:22) בן תחת בן אסיר בן אביסף בן קרח׃
1 Chronicles 6:38 (6:23) בן יצהר בן קהת בן לוי בן ישׂראל׃
1 Chronicles 6:39 (6:24) ואחיו אסף העמד על ימינו אסף בן ברכיהו בן שׁמעא׃
1 Chronicles 6:40 (6:25) בן מיכאל בן בעשׂיה בן מלכיה׃
1 Chronicles 6:41 (6:26) בן אתני בן זרח בן עדיה׃
1 Chronicles 6:42 (6:27) בן איתן בן זמה בן שׁמעי׃
1 Chronicles 6:43 (6:28) בן יחת בן גרשׁם בן לוי׃
1 Chronicles 6:44 (6:29) ובני מררי אחיהם על השׂמאול איתן בן קישׁי בן עבדי בן מלוך׃
1 Chronicles 6:45 (6:30) בן חשׁביה בן אמציה בן חלקיה׃
1 Chronicles 6:46 (6:31) בן אמצי בן בני בן שׁמר׃
1 Chronicles 6:47 (6:32) בן מחלי בן מושׁי בן מררי בן לוי׃
1 Chronicles 6:48 (6:33) ואחיהם הלוים נתונים לכל עבודת משׁכן בית האלהים׃
1 Chronicles 6:49 (6:34) ואהרן ובניו מקטירים על מזבח העולה ועל מזבח הקטרת לכל מלאכת קדשׁ הקדשׁים ולכפר על ישׂראל ככל אשׁר צוה משׁה עבד האלהים׃
1 Chronicles 6:50 (6:35) ואלה בני אהרן אלעזר בנו פינחס בנו אבישׁוע בנו׃
1 Chronicles 6:51 (6:36) בקי בנו עזי בנו זרחיה בנו׃
1 Chronicles 6:52 (6:37) מריות בנו אמריה בנו אחיטוב בנו׃
1 Chronicles 6:53 (6:38) צדוק בנו אחימעץ בנו׃
1 Chronicles 6:54 (6:39) ואלה מושׁבותם לטירותם בגבולם לבני אהרן למשׁפחת הקהתי כי להם היה הגורל׃
1 Chronicles 6:55 (6:40) ויתנו להם את חברון בארץ יהודה ואת מגרשׁיה סביבתיה׃
1 Chronicles 6:56 (6:41) ואת שׂדה העיר ואת חצריה נתנו לכלב בן יפנה׃
1 Chronicles 6:57 (6:42) ולבני אהרן נתנו את ערי המקלט את חברון ואת לבנה ואת מגרשׁיה ואת יתר ואת אשׁתמע ואת מגרשׁיה׃
1 Chronicles 6:58 (6:43) ואת חילז ואת מגרשׁיה את דביר ואת מגרשׁיה׃
1 Chronicles 6:59 (6:44) ואת עשׁן ואת מגרשׁיה ואת בית שׁמשׁ ואת מגרשׁיה׃
1 Chronicles 6:60 (6:45) וממטה בנימן את גבע ואת מגרשׁיה ואת עלמת ואת מגרשׁיה ואת ענתות ואת מגרשׁיה כל עריהם שׁלשׁ עשׂרה עיר במשׁפחותיהם׃
1 Chronicles 6:61 (6:46) ולבני קהת הנותרים ממשׁפחת המטה ממחצית מטה חצי מנשׁה בגורל ערים עשׂר׃
1 Chronicles 6:62 (6:47) ולבני גרשׁום למשׁפחותם ממטה ישׂשכר וממטה אשׁר וממטה נפתלי וממטה מנשׁה בבשׁן ערים שׁלשׁ עשׂרה׃
1 Chronicles 6:63 (6:48) לבני מררי למשׁפחותם ממטה ראובן וממטה גד וממטה זבולן בגורל ערים שׁתים עשׂרה׃
1 Chronicles 6:64 (6:49) ויתנו בני ישׂראל ללוים את הערים ואת מגרשׁיהם׃
1 Chronicles 6:65 (6:50) ויתנו בגורל ממטה בני יהודה וממטה בני שׁמעון וממטה בני בנימן את הערים האלה אשׁר יקראו אתהם בשׁמות׃
1 Chronicles 6:66 (6:51) וממשׁפחות בני קהת ויהי ערי גבולם ממטה אפרים׃
1 Chronicles 6:67 (6:52) ויתנו להם את ערי המקלט את שׁכם ואת מגרשׁיה בהר אפרים ואת גזר ואת מגרשׁיה׃
1 Chronicles 6:68 (6:53) ואת יקמעם ואת מגרשׁיה ואת בית חורון ואת מגרשׁיה׃
1 Chronicles 6:69 (6:54) ואת אילון ואת מגרשׁיה ואת גת רמון ואת מגרשׁיה׃
1 Chronicles 6:70 (6:55) וממחצית מטה מנשׁה את ענר ואת מגרשׁיה ואת בלעם ואת מגרשׁיה למשׁפחת לבני קהת הנותרים׃
1 Chronicles 6:71 (6:56) לבני גרשׁום ממשׁפחת חצי מטה מנשׁה את גולן בבשׁן ואת מגרשׁיה ואת עשׁתרות ואת מגרשׁיה׃
1 Chronicles 6:72 (6:57) וממטה ישׂשכר את קדשׁ ואת מגרשׁיה את דברת ואת מגרשׁיה׃
1 Chronicles 6:73 (6:58) ואת ראמות ואת מגרשׁיה ואת ענם ואת מגרשׁיה׃
1 Chronicles 6:74 (6:59) וממטה אשׁר את משׁל ואת מגרשׁיה ואת עבדון ואת מגרשׁיה׃
1 Chronicles 6:75 (6:60) ואת חוקק ואת מגרשׁיה ואת רחב ואת מגרשׁיה׃
1 Chronicles 6:76 (6:61) וממטה נפתלי את קדשׁ בגליל ואת מגרשׁיה ואת חמון ואת מגרשׁיה ואת קריתים ואת מגרשׁיה׃
1 Chronicles 6:77 (6:62) לבני מררי הנותרים ממטה זבולן את רמונו ואת מגרשׁיה את תבור ואת מגרשׁיה׃
1 Chronicles 6:78 (6:63) ומעבר לירדן ירחו למזרח הירדן ממטה ראובן את בצר במדבר ואת מגרשׁיה ואת יהצה ואת מגרשׁיה׃
1 Chronicles 6:79 (6:64) ואת קדמות ואת מגרשׁיה ואת מיפעת ואת מגרשׁיה׃
1 Chronicles 6:80 (6:65) וממטה גד את ראמות בגלעד ואת מגרשׁיה ואת מחנים ואת מגרשׁיה׃
1 Chronicles 6:81 (6:66) ואת חשׁבון ואת מגרשׁיה ואת יעזיר ואת מגרשׁיה׃
1 Chronicles 7:1 ולבני ישׂשכר תולע ופואה ישׁיב ושׁמרון ארבעה׃
1 Chronicles 7:2 ובני תולע עזי ורפיה ויריאל ויחמי ויבשׂם ושׁמואל ראשׁים לבית אבותם לתולע גבורי חיל לתלדותם מספרם בימי דויד עשׂרים ושׁנים אלף ושׁשׁ מאות׃
1 Chronicles 7:3 ובני עזי יזרחיה ובני יזרחיה מיכאל ועבדיה ויואל ישׁיה חמשׁה ראשׁים כלם׃
1 Chronicles 7:4 ועליהם לתלדותם לבית אבותם גדודי צבא מלחמה שׁלשׁים ושׁשׁה אלף כי הרבו נשׁים ובנים׃
1 Chronicles 7:5 ואחיהם לכל משׁפחות ישׂשכר גבורי חילים שׁמונים ושׁבעה אלף התיחשׂם לכל׃
1 Chronicles 7:6 בנימן בלע ובכר וידיעאל שׁלשׁה׃
1 Chronicles 7:7 ובני בלע אצבון ועזי ועזיאל וירימות ועירי חמשׁה ראשׁי בית אבות גבורי חילים והתיחשׂם עשׂרים ושׁנים אלף ושׁלשׁים וארבעה׃
1 Chronicles 7:8 ובני בכר זמירה ויועשׁ ואליעזר ואליועיני ועמרי וירמות ואביה וענתות ועלמת כל אלה בני בכר׃
1 Chronicles 7:9 והתיחשׂם לתלדותם ראשׁי בית אבותם גבורי חיל עשׂרים אלף ומאתים׃
1 Chronicles 7:10 ובני ידיעאל בלהן ובני בלהן יעישׁ ובנימן ואהוד וכנענה וזיתן ותרשׁישׁ ואחישׁחר׃
1 Chronicles 7:11 כל אלה בני ידיעאל לראשׁי האבות גבורי חילים שׁבעה עשׂר אלף ומאתים יצאי צבא למלחמה׃
1 Chronicles 7:12 ושׁפם וחפם בני עיר חשׁם בני אחר׃
1 Chronicles 7:13 בני נפתלי יחציאל וגוני ויצר ושׁלום בני בלהה׃
1 Chronicles 7:14 בני מנשׁה אשׂריאל אשׁר ילדה פילגשׁו הארמיה ילדה את מכיר אבי גלעד׃
1 Chronicles 7:15 ומכיר לקח אשׁה לחפים ולשׁפים ושׁם אחתו מעכה ושׁם השׁני צלפחד ותהינה לצלפחד בנות׃
1 Chronicles 7:16 ותלד מעכה אשׁת מכיר בן ותקרא שׁמו פרשׁ ושׁם אחיו שׁרשׁ ובניו אולם ורקם׃
1 Chronicles 7:17 ובני אולם בדן אלה בני גלעד בן מכיר בן מנשׁה׃
1 Chronicles 7:18 ואחתו המלכת ילדה את אישׁהוד ואת אביעזר ואת מחלה׃
1 Chronicles 7:19 ויהיו בני שׁמידע אחין ושׁכם ולקחי ואניעם׃
1 Chronicles 7:20 ובני אפרים שׁותלח וברד בנו ותחת בנו ואלעדה בנו ותחת בנו׃
1 Chronicles 7:21 וזבד בנו ושׁותלח בנו ועזר ואלעד והרגום אנשׁי גת הנולדים בארץ כי ירדו לקחת את מקניהם׃
1 Chronicles 7:22 ויתאבל אפרים אביהם ימים רבים ויבאו אחיו לנחמו׃
1 Chronicles 7:23 ויבא אל אשׁתו ותהר ותלד בן ויקרא את שׁמו בריעה כי ברעה היתה בביתו׃
1 Chronicles 7:24 ובתו שׁארה ותבן את בית חורון התחתון ואת העליון ואת אזן שׁארה׃
1 Chronicles 7:25 ורפח בנו ורשׁף ותלח בנו ותחן בנו׃
1 Chronicles 7:26 לעדן בנו עמיהוד בנו אלישׁמע בנו׃
1 Chronicles 7:27 נון בנו יהושׁע בנו׃
1 Chronicles 7:28 ואחזתם ומשׁבותם בית אל ובנתיה ולמזרח נערן ולמערב גזר ובנתיה ושׁכם ובנתיה עד עיה ובנתיה׃
1 Chronicles 7:29 ועל ידי בני מנשׁה בית שׁאן ובנתיה תענך ובנתיה מגדו ובנותיה דור ובנותיה באלה ישׁבו בני יוסף בן ישׂראל׃
1 Chronicles 7:30 בני אשׁר ימנה וישׁוה וישׁוי ובריעה ושׂרח אחותם׃
1 Chronicles 7:31 ובני בריעה חבר ומלכיאל הוא אבי ברזות׃
1 Chronicles 7:32 וחבר הוליד את יפלט ואת שׁומר ואת חותם ואת שׁועא אחותם׃
1 Chronicles 7:33 ובני יפלט פסך ובמהל ועשׁות אלה בני יפלט׃
1 Chronicles 7:34 ובני שׁמר אחי ורוהגה יחבה וארם׃
1 Chronicles 7:35 ובן הלם אחיו צופח וימנע ושׁלשׁ ועמל׃
1 Chronicles 7:36 בני צופח סוח וחרנפר ושׁועל וברי וימרה׃
1 Chronicles 7:37 בצר והוד ושׁמא ושׁלשׁה ויתרן ובארא׃
1 Chronicles 7:38 ובני יתר יפנה ופספה וארא׃
1 Chronicles 7:39 ובני עלא ארח וחניאל ורציא׃
1 Chronicles 7:40 כל אלה בני אשׁר ראשׁי בית האבות ברורים גבורי חילים ראשׁי הנשׂיאים והתיחשׂם בצבא במלחמה מספרם אנשׁים עשׂרים ושׁשׁה אלף׃
1 Chronicles 8:1 ובנימן הוליד את בלע בכרו אשׁבל השׁני ואחרח השׁלישׁי׃
1 Chronicles 8:2 נוחה הרביעי ורפא החמישׁי׃
1 Chronicles 8:3 ויהיו בנים לבלע אדר וגרא ואביהוד׃
1 Chronicles 8:4 ואבישׁוע ונעמן ואחוח׃
1 Chronicles 8:5 וגרא ושׁפופן וחורם׃
1 Chronicles 8:6 ואלה בני אחוד אלה הם ראשׁי אבות ליושׁבי גבע ויגלום אל מנחת׃
1 Chronicles 8:7 ונעמן ואחיה וגרא הוא הגלם והוליד את עזא ואת אחיחד׃
1 Chronicles 8:8 ושׁחרים הוליד בשׂדה מואב מן שׁלחו אתם חושׁים ואת בערא נשׁיו׃
1 Chronicles 8:9 ויולד מן חדשׁ אשׁתו את יובב ואת צביא ואת מישׁא ואת מלכם׃
1 Chronicles 8:10 ואת יעוץ ואת שׂכיה ואת מרמה אלה בניו ראשׁי אבות׃
1 Chronicles 8:11 ומחשׁים הוליד את אביטוב ואת אלפעל׃
1 Chronicles 8:12 ובני אלפעל עבר ומשׁעם ושׁמד הוא בנה את אונו ואת לד ובנתיה׃
1 Chronicles 8:13 וברעה ושׁמע המה ראשׁי האבות ליושׁבי אילון המה הבריחו את יושׁבי גת׃
1 Chronicles 8:14 ואחיו שׁשׁק וירמות׃
1 Chronicles 8:15 וזבדיה וערד ועדר׃
1 Chronicles 8:16 ומיכאל וישׁפה ויוחא בני בריעה׃
1 Chronicles 8:17 וזבדיה ומשׁלם וחזקי וחבר׃
1 Chronicles 8:18 וישׁמרי ויזליאה ויובב בני אלפעל׃
1 Chronicles 8:19 ויקים וזכרי וזבדי׃
1 Chronicles 8:20 ואליעני וצלתי ואליאל׃
1 Chronicles 8:21 ועדיה ובראיה ושׁמרת בני שׁמעי׃
1 Chronicles 8:22 וישׁפן ועבר ואליאל׃
1 Chronicles 8:23 ועבדון וזכרי וחנן׃
1 Chronicles 8:24 וחנניה ועילם וענתתיה׃
1 Chronicles 8:25 ויפדיה ופניאל בני שׁשׁק׃
1 Chronicles 8:26 ושׁמשׁרי ושׁחריה ועתליה׃
1 Chronicles 8:27 ויערשׁיה ואליה וזכרי בני ירחם׃
1 Chronicles 8:28 אלה ראשׁי אבות לתלדותם ראשׁים אלה ישׁבו בירושׁלם׃
1 Chronicles 8:29 ובגבעון ישׁבו אבי גבעון ושׁם אשׁתו מעכה׃
1 Chronicles 8:30 ובנו הבכור עבדון וצור וקישׁ ובעל ונדב׃
1 Chronicles 8:31 וגדור ואחיו וזכר׃
1 Chronicles 8:32 ומקלות הוליד את שׁמאה ואף המה נגד אחיהם ישׁבו בירושׁלם עם אחיהם׃
1 Chronicles 8:33 ונר הוליד את קישׁ וקישׁ הוליד את שׁאול ושׁאול הוליד את יהונתן ואת מלכי שׁוע ואת אבינדב ואת אשׁבעל׃
1 Chronicles 8:34 ובן יהונתן מריב בעל ומריב בעל הוליד את מיכה׃
1 Chronicles 8:35 ובני מיכה פיתון ומלך ותארע ואחז׃
1 Chronicles 8:36 ואחז הוליד את יהועדה ויהועדה הוליד את עלמת ואת עזמות ואת זמרי וזמרי הוליד את מוצא׃
1 Chronicles 8:37 ומוצא הוליד את בנעא רפה בנו אלעשׂה בנו אצל בנו׃
1 Chronicles 8:38 ולאצל שׁשׁה בנים ואלה שׁמותם עזריקם בכרו וישׁמעאל ושׁעריה ועבדיה וחנן כל אלה בני אצל׃
1 Chronicles 8:39 ובני עשׁק אחיו אולם בכרו יעושׁ השׁני ואליפלט השׁלשׁי׃
1 Chronicles 8:40 ויהיו בני אולם אנשׁים גברי חיל דרכי קשׁת ומרבים בנים ובני בנים מאה וחמשׁים כל אלה מבני בנימן׃
1 Chronicles 9:1 וכל ישׂראל התיחשׂו והנם כתובים על ספר מלכי ישׂראל ויהודה הגלו לבבל במעלם׃
1 Chronicles 9:2 והיושׁבים הראשׁנים אשׁר באחזתם בעריהם ישׂראל הכהנים הלוים והנתינים׃
1 Chronicles 9:3 ובירושׁלם ישׁבו מן בני יהודה ומן בני בנימן ומן בני אפרים ומנשׁה׃
1 Chronicles 9:4 עותי בן עמיהוד בן עמרי בן אמרי בן בנימן בני פרץ בן יהודה׃
1 Chronicles 9:5 ומן השׁילוני עשׂיה הבכור ובניו׃
1 Chronicles 9:6 ומן בני זרח יעואל ואחיהם שׁשׁ מאות ותשׁעים׃
1 Chronicles 9:7 ומן בני בנימן סלוא בן משׁלם בן הודויה בן הסנאה׃
1 Chronicles 9:8 ויבניה בן ירחם ואלה בן עזי בן מכרי ומשׁלם בן שׁפטיה בן רעואל בן יבניה׃
1 Chronicles 9:9 ואחיהם לתלדותם תשׁע מאות וחמשׁים ושׁשׁה כל אלה אנשׁים ראשׁי אבות לבית אבתיהם׃
1 Chronicles 9:10 ומן הכהנים ידעיה ויהויריב ויכין׃
1 Chronicles 9:11 ועזריה בן חלקיה בן משׁלם בן צדוק בן מריות בן אחיטוב נגיד בית האלהים׃
1 Chronicles 9:12 ועדיה בן ירחם בן פשׁחור בן מלכיה ומעשׂי בן עדיאל בן יחזרה בן משׁלם בן משׁלמית בן אמר׃
1 Chronicles 9:13 ואחיהם ראשׁים לבית אבותם אלף ושׁבע מאות ושׁשׁים גבורי חיל מלאכת עבודת בית האלהים׃
1 Chronicles 9:14 ומן הלוים שׁמעיה בן חשׁוב בן עזריקם בן חשׁביה מן בני מררי׃
1 Chronicles 9:15 ובקבקר חרשׁ וגלל ומתניה בן מיכא בן זכרי בן אסף׃
1 Chronicles 9:16 ועבדיה בן שׁמעיה בן גלל בן ידותון וברכיה בן אסא בן אלקנה היושׁב בחצרי נטופתי׃
1 Chronicles 9:17 והשׁערים שׁלום ועקוב וטלמן ואחימן ואחיהם שׁלום הראשׁ׃
1 Chronicles 9:18 ועד הנה בשׁער המלך מזרחה המה השׁערים למחנות בני לוי׃
1 Chronicles 9:19 ושׁלום בן קורא בן אביסף בן קרח ואחיו לבית אביו הקרחים על מלאכת העבודה שׁמרי הספים לאהל ואבתיהם על מחנה יהוה שׁמרי המבוא׃
1 Chronicles 9:20 ופינחס בן אלעזר נגיד היה עליהם לפנים יהוה עמו׃
1 Chronicles 9:21 זכריה בן משׁלמיה שׁער פתח לאהל מועד׃
1 Chronicles 9:22 כלם הברורים לשׁערים בספים מאתים ושׁנים עשׂר המה בחצריהם התיחשׂם המה יסד דויד ושׁמואל הראה באמונתם׃
1 Chronicles 9:23 והם ובניהם על השׁערים לבית יהוה לבית האהל למשׁמרות׃
1 Chronicles 9:24 לארבע רוחות יהיו השׁערים מזרח ימה צפונה ונגבה׃
1 Chronicles 9:25 ואחיהם בחצריהם לבוא לשׁבעת הימים מעת אל עת עם אלה׃
1 Chronicles 9:26 כי באמונה המה ארבעת גברי השׁערים הם הלוים והיו על הלשׁכות ועל האצרות בית האלהים׃
1 Chronicles 9:27 וסביבות בית האלהים ילינו כי עליהם משׁמרת והם על המפתח ולבקר לבקר׃
1 Chronicles 9:28 ומהם על כלי העבודה כי במספר יביאום ובמספר יוציאום׃
1 Chronicles 9:29 ומהם ממנים על הכלים ועל כל כלי הקדשׁ ועל הסלת והיין והשׁמן והלבונה והבשׂמים׃
1 Chronicles 9:30 ומן בני הכהנים רקחי המרקחת לבשׂמים׃
1 Chronicles 9:31 ומתתיה מן הלוים הוא הבכור לשׁלם הקרחי באמונה על מעשׂה החבתים׃
1 Chronicles 9:32 ומן בני הקהתי מן אחיהם על לחם המערכת להכין שׁבת שׁבת׃
1 Chronicles 9:33 ואלה המשׁררים ראשׁי אבות ללוים בלשׁכת פטירים כי יומם ולילה עליהם במלאכה׃
1 Chronicles 9:34 אלה ראשׁי האבות ללוים לתלדותם ראשׁים אלה ישׁבו בירושׁלם׃
1 Chronicles 9:35 ובגבעון ישׁבו אבי גבעון יעואל ושׁם אשׁתו מעכה׃
1 Chronicles 9:36 ובנו הבכור עבדון וצור וקישׁ ובעל ונר ונדב׃
1 Chronicles 9:37 וגדור ואחיו וזכריה ומקלות׃
1 Chronicles 9:38 ומקלות הוליד את שׁמאם ואף הם נגד אחיהם ישׁבו בירושׁלם עם אחיהם׃
1 Chronicles 9:39 ונר הוליד את קישׁ וקישׁ הוליד את שׁאול ושׁאול הוליד את יהונתן ואת מלכי שׁוע ואת אבינדב ואת אשׁבעל׃
1 Chronicles 9:40 ובן יהונתן מריב בעל ומרי בעל הוליד את מיכה׃
1 Chronicles 9:41 ובני מיכה פיתון ומלך ותחרע׃
1 Chronicles 9:42 ואחז הוליד את יערה ויערה הוליד את עלמת ואת עזמות ואת זמרי וזמרי הוליד את מוצא׃
1 Chronicles 9:43 ומוצא הוליד את בנעא ורפיה בנו אלעשׂה בנו אצל בנו׃
1 Chronicles 9:44 ולאצל שׁשׁה בנים ואלה שׁמותם עזריקם בכרו וישׁמעאל ושׁעריה ועבדיה וחנן אלה בני אצל׃
1 Chronicles 10:1 ופלשׁתים נלחמו בישׂראל וינס אישׁ ישׂראל מפני פלשׁתים ויפלו חללים בהר גלבע׃
1 Chronicles 10:2 וידבקו פלשׁתים אחרי שׁאול ואחרי בניו ויכו פלשׁתים את יונתן ואת אבינדב ואת מלכי שׁוע בני שׁאול׃
1 Chronicles 10:3 ותכבד המלחמה על שׁאול וימצאהו המורים בקשׁת ויחל מן היורים׃
1 Chronicles 10:4 ויאמר שׁאול אל נשׂא כליו שׁלף חרבך ודקרני בה פן יבאו הערלים האלה והתעללו בי ולא אבה נשׂא כליו כי ירא מאד ויקח שׁאול את החרב ויפל עליה׃
1 Chronicles 10:5 וירא נשׂא כליו כי מת שׁאול ויפל גם הוא על החרב וימת׃
1 Chronicles 10:6 וימת שׁאול ושׁלשׁת בניו וכל ביתו יחדו מתו׃
1 Chronicles 10:7 ויראו כל אישׁ ישׂראל אשׁר בעמק כי נסו וכי מתו שׁאול ובניו ויעזבו עריהם וינסו ויבאו פלשׁתים וישׁבו׃
1 Chronicles 10:8 ויהי ממחרת ויבאו פלשׁתים לפשׁט את החללים וימצאו את שׁאול ואת בניו נפלים בהר גלבע׃
1 Chronicles 10:9 ויפשׁיטהו וישׂאו את ראשׁו ואת כליו וישׁלחו בארץ פלשׁתים סביב לבשׂר את עצביהם ואת העם׃
1 Chronicles 10:10 וישׂימו את כליו בית אלהיהם ואת גלגלתו תקעו בית דגון׃
1 Chronicles 10:11 וישׁמעו כל יבישׁ גלעד את כל אשׁר עשׂו פלשׁתים לשׁאול׃
1 Chronicles 10:12 ויקומו כל אישׁ חיל וישׂאו את גופת שׁאול ואת גופת בניו ויביאום יבישׁה ויקברו את עצמותיהם תחת האלה ביבשׁ ויצומו שׁבעת ימים׃
1 Chronicles 10:13 וימת שׁאול במעלו אשׁר מעל ביהוה על דבר יהוה אשׁר לא שׁמר וגם לשׁאול באוב לדרושׁ׃
1 Chronicles 10:14 ולא דרשׁ ביהוה וימיתהו ויסב את המלוכה לדויד בן ישׁי׃
1 Chronicles 11:1 ויקבצו כל ישׂראל אל דויד חברונה לאמר הנה עצמך ובשׂרך אנחנו׃
1 Chronicles 11:2 גם תמול גם שׁלשׁום גם בהיות שׁאול מלך אתה המוציא והמביא את ישׂראל ויאמר יהוה אלהיך לך אתה תרעה את עמי את ישׂראל ואתה תהיה נגיד על עמי ישׂראל׃
1 Chronicles 11:3 ויבאו כל זקני ישׂראל אל המלך חברונה ויכרת להם דויד ברית בחברון לפני יהוה וימשׁחו את דויד למלך על ישׂראל כדבר יהוה ביד שׁמואל׃
1 Chronicles 11:4 וילך דויד וכל ישׂראל ירושׁלם היא יבוס ושׁם היבוסי ישׁבי הארץ׃
1 Chronicles 11:5 ויאמרו ישׁבי יבוס לדויד לא תבוא הנה וילכד דויד את מצדת ציון היא עיר דויד׃
1 Chronicles 11:6 ויאמר דויד כל מכה יבוסי בראשׁונה יהיה לראשׁ ולשׂר ויעל בראשׁונה יואב בן צרויה ויהי לראשׁ׃
1 Chronicles 11:7 וישׁב דויד במצד על כן קראו לו עיר דויד׃
1 Chronicles 11:8 ויבן העיר מסביב מן המלוא ועד הסביב ויואב יחיה את שׁאר העיר׃
1 Chronicles 11:9 וילך דויד הלוך וגדול ויהוה צבאות עמו׃
1 Chronicles 11:10 ואלה ראשׁי הגבורים אשׁר לדויד המתחזקים עמו במלכותו עם כל ישׂראל להמליכו כדבר יהוה על ישׂראל׃
1 Chronicles 11:11 ואלה מספר הגברים אשׁר לדויד ישׁבעם בן חכמוני ראשׁ השׁלושׁים הוא עורר את חניתו על שׁלשׁ מאות חלל בפעם אחת׃
1 Chronicles 11:12 ואחריו אלעזר בן דודו האחוחי הוא בשׁלושׁה הגברים׃
1 Chronicles 11:13 הוא היה עם דויד בפס דמים והפלשׁתים נאספו שׁם למלחמה ותהי חלקת השׂדה מלאה שׂעורים והעם נסו מפני פלשׁתים׃
1 Chronicles 11:14 ויתיצבו בתוך החלקה ויצילוה ויכו את פלשׁתים ויושׁע יהוה תשׁועה גדולה׃
1 Chronicles 11:15 וירדו שׁלושׁה מן השׁלושׁים ראשׁ על הצר אל דויד אל מערת עדלם ומחנה פלשׁתים חנה בעמק רפאים׃
1 Chronicles 11:16 ודויד אז במצודה ונציב פלשׁתים אז בבית לחם׃
1 Chronicles 11:17 ויתאו דויד ויאמר מי ישׁקני מים מבור בית לחם אשׁר בשׁער׃
1 Chronicles 11:18 ויבקעו השׁלשׁה במחנה פלשׁתים וישׁאבו מים מבור בית לחם אשׁר בשׁער וישׂאו ויבאו אל דויד ולא אבה דויד לשׁתותם וינסך אתם ליהוה׃
1 Chronicles 11:19 ויאמר חלילה לי מאלהי מעשׂות זאת הדם האנשׁים האלה אשׁתה בנפשׁותם כי בנפשׁותם הביאום ולא אבה לשׁתותם אלה עשׂו שׁלשׁת הגבורים׃
1 Chronicles 11:20 ואבשׁי אחי יואב הוא היה ראשׁ השׁלושׁה והוא עורר את חניתו על שׁלשׁ מאות חלל ולא שׁם בשׁלושׁה׃
1 Chronicles 11:21 מן השׁלושׁה בשׁנים נכבד ויהי להם לשׂר ועד השׁלושׁה לא בא׃
1 Chronicles 11:22 בניה בן יהוידע בן אישׁ חיל רב פעלים מן קבצאל הוא הכה את שׁני אריאל מואב והוא ירד והכה את הארי בתוך הבור ביום השׁלג׃
1 Chronicles 11:23 והוא הכה את האישׁ המצרי אישׁ מדה חמשׁ באמה וביד המצרי חנית כמנור ארגים וירד אליו בשׁבט ויגזל את החנית מיד המצרי ויהרגהו בחניתו׃
1 Chronicles 11:24 אלה עשׂה בניהו בן יהוידע ולו שׁם בשׁלושׁה הגברים׃
1 Chronicles 11:25 מן השׁלושׁים הנו נכבד הוא ואל השׁלושׁה לא בא וישׂימהו דויד על משׁמעתו׃
1 Chronicles 11:26 וגבורי החילים עשׂה אל אחי יואב אלחנן בן דודו מבית לחם׃
1 Chronicles 11:27 שׁמות ההרורי חלץ הפלוני׃
1 Chronicles 11:28 עירא בן עקשׁ התקועי אביעזר הענתותי׃
1 Chronicles 11:29 סבכי החשׁתי עילי האחוחי׃
1 Chronicles 11:30 מהרי הנטפתי חלד בן בענה הנטופתי׃
1 Chronicles 11:31 איתי בן ריבי מגבעת בני בנימן בניה הפרעתני׃
1 Chronicles 11:32 חורי מנחלי געשׁ אביאל הערבתי׃
1 Chronicles 11:33 עזמות הבחרומי אליחבא השׁעלבני׃
1 Chronicles 11:34 בני השׁם הגזוני יונתן בן שׁגה ההררי׃
1 Chronicles 11:35 אחיאם בן שׂכר ההררי אליפל בן אור׃
1 Chronicles 11:36 חפר המכרתי אחיה הפלני׃
1 Chronicles 11:37 חצרו הכרמלי נערי בן אזבי׃
1 Chronicles 11:38 יואל אחי נתן מבחר בן הגרי׃
1 Chronicles 11:39 צלק העמוני נחרי הברתי נשׂא כלי יואב בן צרויה׃
1 Chronicles 11:40 עירא היתרי גרב היתרי׃
1 Chronicles 11:41 אוריה החתי זבד בן אחלי׃
1 Chronicles 11:42 עדינא בן שׁיזא הראובני ראשׁ לראובני ועליו שׁלושׁים׃
1 Chronicles 11:43 חנן בן מעכה ויושׁפט המתני׃
1 Chronicles 11:44 עזיא העשׁתרתי שׁמע ויעואל בני חותם הערערי׃
1 Chronicles 11:45 ידיעאל בן שׁמרי ויחא אחיו התיצי׃
1 Chronicles 11:46 אליאל המחוים ויריבי ויושׁויה בני אלנעם ויתמה המואבי׃
1 Chronicles 11:47 אליאל ועובד ויעשׂיאל המצביה׃
1 Chronicles 12:1 ואלה הבאים אל דויד לציקלג עוד עצור מפני שׁאול בן קישׁ והמה בגבורים עזרי המלחמה׃
1 Chronicles 12:2 נשׁקי קשׁת מימינים ומשׂמאלים באבנים ובחצים בקשׁת מאחי שׁאול מבנימן׃
1 Chronicles 12:3 הראשׁ אחיעזר ויואשׁ בני השׁמעה הגבעתי ויזואל ופלט בני עזמות וברכה ויהוא הענתתי׃
1 Chronicles 12:4 וישׁמעיה הגבעוני גבור בשׁלשׁים ועל השׁלשׁים׃ (12:5) וירמיה ויחזיאל ויוחנן ויוזבד הגדרתי׃
1 Chronicles 12:5 (12:6) אלעוזי וירימות ובעליה ושׁמריהו ושׁפטיהו החריפי׃
1 Chronicles 12:6 (12:7) אלקנה וישׁיהו ועזראל ויועזר וישׁבעם הקרחים׃
1 Chronicles 12:7 (12:8) ויועאלה וזבדיה בני ירחם מן הגדור׃
1 Chronicles 12:8 (12:9) ומן הגדי נבדלו אל דויד למצד מדברה גברי החיל אנשׁי צבא למלחמה ערכי צנה ורמח ופני אריה פניהם וכצבאים על ההרים למהר׃
1 Chronicles 12:9 (12:10) עזר הראשׁ עבדיה השׁני אליאב השׁלשׁי׃
1 Chronicles 12:10 (12:11) משׁמנה הרביעי ירמיה החמשׁי׃
1 Chronicles 12:11 (12:12) עתי השׁשׁי אליאל השׁבעי׃
1 Chronicles 12:12 (12:13) יוחנן השׁמיני אלזבד התשׁיעי׃
1 Chronicles 12:13 (12:14) ירמיהו העשׂירי מכבני עשׁתי עשׂר׃
1 Chronicles 12:14 (12:15) אלה מבני גד ראשׁי הצבא אחד למאה הקטן והגדול לאלף׃
1 Chronicles 12:15 (12:16) אלה הם אשׁר עברו את הירדן בחדשׁ הראשׁון והוא ממלא על כל גדיתיו ויבריחו את כל העמקים למזרח ולמערב׃
1 Chronicles 12:16 (12:17) ויבאו מן בני בנימן ויהודה עד למצד לדויד׃
1 Chronicles 12:17 (12:18) ויצא דויד לפניהם ויען ויאמר להם אם לשׁלום באתם אלי לעזרני יהיה לי עליכם לבב ליחד ואם לרמותני לצרי בלא חמס בכפי ירא אלהי אבותינו ויוכח׃
1 Chronicles 12:18 (12:19) ורוח לבשׁה את עמשׂי ראשׁ השׁלושׁים לך דויד ועמך בן ישׁי שׁלום שׁלום לך ושׁלום לעזרך כי עזרך אלהיך ויקבלם דויד ויתנם בראשׁי הגדוד׃
1 Chronicles 12:19 (12:20) וממנשׁה נפלו על דויד בבאו עם פלשׁתים על שׁאול למלחמה ולא עזרם כי בעצה שׁלחהו סרני פלשׁתים לאמר בראשׁינו יפול אל אדניו שׁאול׃
1 Chronicles 12:20 (12:21) בלכתו אל ציקלג נפלו עליו ממנשׁה עדנח ויוזבד וידיעאל ומיכאל ויוזבד ואליהוא וצלתי ראשׁי האלפים אשׁר למנשׁה׃
1 Chronicles 12:21 (12:22) והמה עזרו עם דויד על הגדוד כי גבורי חיל כלם ויהיו שׂרים בצבא׃
1 Chronicles 12:22 (12:23) כי לעת יום ביום יבאו על דויד לעזרו עד למחנה גדול כמחנה אלהים׃
1 Chronicles 12:23 (12:24) ואלה מספרי ראשׁי החלוץ לצבא באו על דויד חברונה להסב מלכות שׁאול אליו כפי יהוה׃
1 Chronicles 12:24 (12:25) בני יהודה נשׂאי צנה ורמח שׁשׁת אלפים ושׁמונה מאות חלוצי צבא׃
1 Chronicles 12:25 (12:26) מן בני שׁמעון גבורי חיל לצבא שׁבעת אלפים ומאה׃
1 Chronicles 12:26 (12:27) מן בני הלוי ארבעת אלפים ושׁשׁ מאות׃
1 Chronicles 12:27 (12:28) ויהוידע הנגיד לאהרן ועמו שׁלשׁת אלפים ושׁבע מאות׃
1 Chronicles 12:28 (12:29) וצדוק נער גבור חיל ובית אביו שׂרים עשׂרים ושׁנים׃
1 Chronicles 12:29 (12:30) ומן בני בנימן אחי שׁאול שׁלשׁת אלפים ועד הנה מרביתם שׁמרים משׁמרת בית שׁאול׃
1 Chronicles 12:30 (12:31) ומן בני אפרים עשׂרים אלף ושׁמונה מאות גבורי חיל אנשׁי שׁמות לבית אבותם׃
1 Chronicles 12:31 (12:32) ומחצי מטה מנשׁה שׁמונה עשׂר אלף אשׁר נקבו בשׁמות לבוא להמליך את דויד׃
1 Chronicles 12:32 (12:33) ומבני ישׂשכר יודעי בינה לעתים לדעת מה יעשׂה ישׂראל ראשׁיהם מאתים וכל אחיהם על פיהם׃
1 Chronicles 12:33 (12:34) מזבלון יוצאי צבא ערכי מלחמה בכל כלי מלחמה חמשׁים אלף ולעדר בלא לב ולב׃
1 Chronicles 12:34 (12:35) ומנפתלי שׂרים אלף ועמהם בצנה וחנית שׁלשׁים ושׁבעה אלף׃
1 Chronicles 12:35 (12:36) ומן הדני ערכי מלחמה עשׂרים ושׁמונה אלף ושׁשׁ מאות׃
1 Chronicles 12:36 (12:37) ומאשׁר יוצאי צבא לערך מלחמה ארבעים אלף׃
1 Chronicles 12:37 (12:38) ומעבר לירדן מן הראובני והגדי וחצי שׁבט מנשׁה בכל כלי צבא מלחמה מאה ועשׂרים אלף׃
1 Chronicles 12:38 (12:39) כל אלה אנשׁי מלחמה עדרי מערכה בלבב שׁלם באו חברונה להמליך את דויד על כל ישׂראל וגם כל שׁרית ישׂראל לב אחד להמליך את דויד׃
1 Chronicles 12:39 (12:40) ויהיו שׁם עם דויד ימים שׁלושׁה אכלים ושׁותים כי הכינו להם אחיהם׃
1 Chronicles 12:40 (12:41) וגם הקרובים אליהם עד ישׂשכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין ושׁמן ובקר וצאן לרב כי שׂמחה בישׂראל׃
1 Chronicles 13:1 ויועץ דויד עם שׂרי האלפים והמאות לכל נגיד׃
1 Chronicles 13:2 ויאמר דויד לכל קהל ישׂראל אם עליכם טוב ומן יהוה אלהינו נפרצה נשׁלחה על אחינו הנשׁארים בכל ארצות ישׂראל ועמהם הכהנים והלוים בערי מגרשׁיהם ויקבצו אלינו׃
1 Chronicles 13:3 ונסבה את ארון אלהינו אלינו כי לא דרשׁנהו בימי שׁאול׃
1 Chronicles 13:4 ויאמרו כל הקהל לעשׂות כן כי ישׁר הדבר בעיני כל העם׃
1 Chronicles 13:5 ויקהל דויד את כל ישׂראל מן שׁיחור מצרים ועד לבוא חמת להביא את ארון האלהים מקרית יערים׃
1 Chronicles 13:6 ויעל דויד וכל ישׂראל בעלתה אל קרית יערים אשׁר ליהודה להעלות משׁם את ארון האלהים יהוה יושׁב הכרובים אשׁר נקרא שׁם׃
1 Chronicles 13:7 וירכיבו את ארון האלהים על עגלה חדשׁה מבית אבינדב ועזא ואחיו נהגים בעגלה׃
1 Chronicles 13:8 ודויד וכל ישׂראל משׂחקים לפני האלהים בכל עז ובשׁירים ובכנרות ובנבלים ובתפים ובמצלתים ובחצצרות׃
1 Chronicles 13:9 ויבאו עד גרן כידן וישׁלח עזא את ידו לאחז את הארון כי שׁמטו הבקר׃
1 Chronicles 13:10 ויחר אף יהוה בעזא ויכהו על אשׁר שׁלח ידו על הארון וימת שׁם לפני אלהים׃
1 Chronicles 13:11 ויחר לדויד כי פרץ יהוה פרץ בעזא ויקרא למקום ההוא פרץ עזא עד היום הזה׃
1 Chronicles 13:12 ויירא דויד את האלהים ביום ההוא לאמר היך אביא אלי את ארון האלהים׃
1 Chronicles 13:13 ולא הסיר דויד את הארון אליו אל עיר דויד ויטהו אל בית עבד אדם הגתי׃
1 Chronicles 13:14 וישׁב ארון האלהים עם בית עבד אדם בביתו שׁלשׁה חדשׁים ויברך יהוה את בית עבד אדם ואת כל אשׁר׃
1 Chronicles 14:1 וישׁלח חירם מלך צר מלאכים אל דויד ועצי ארזים וחרשׁי קיר וחרשׁי עצים לבנות לו בית׃
1 Chronicles 14:2 וידע דויד כי הכינו יהוה למלך על ישׂראל כי נשׂאת למעלה מלכותו בעבור עמו ישׂראל׃
1 Chronicles 14:3 ויקח דויד עוד נשׁים בירושׁלם ויולד דויד עוד בנים ובנות׃
1 Chronicles 14:4 ואלה שׁמות הילודים אשׁר היו לו בירושׁלם שׁמוע ושׁובב נתן ושׁלמה׃
1 Chronicles 14:5 ויבחר ואלישׁוע ואלפלט׃
1 Chronicles 14:6 ונגה ונפג ויפיע׃
1 Chronicles 14:7 ואלישׁמע ובעלידע ואליפלט׃
1 Chronicles 14:8 וישׁמעו פלשׁתים כי נמשׁח דויד למלך על כל ישׂראל ויעלו כל פלשׁתים לבקשׁ את דויד וישׁמע דויד ויצא לפניהם׃
1 Chronicles 14:9 ופלשׁתים באו ויפשׁטו בעמק רפאים׃
1 Chronicles 14:10 וישׁאל דויד באלהים לאמר האעלה על פלשׁתיים ונתתם בידי ויאמר לו יהוה עלה ונתתים בידך׃
1 Chronicles 14:11 ויעלו בבעל פרצים ויכם שׁם דויד ויאמר דויד פרץ האלהים את אויבי בידי כפרץ מים על כן קראו שׁם המקום ההוא בעל פרצים׃
1 Chronicles 14:12 ויעזבו שׁם את אלהיהם ויאמר דויד וישׂרפו באשׁ׃
1 Chronicles 14:13 ויסיפו עוד פלשׁתים ויפשׁטו בעמק׃
1 Chronicles 14:14 וישׁאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים׃
1 Chronicles 14:15 ויהי כשׁמעך את קול הצעדה בראשׁי הבכאים אז תצא במלחמה כי יצא האלהים לפניך להכות את מחנה פלשׁתים׃
1 Chronicles 14:16 ויעשׂ דויד כאשׁר צוהו האלהים ויכו את מחנה פלשׁתים מגבעון ועד גזרה׃
1 Chronicles 14:17 ויצא שׁם דויד בכל הארצות ויהוה נתן את פחדו על כל הגוים׃
1 Chronicles 15:1 ויעשׂ לו בתים בעיר דויד ויכן מקום לארון האלהים ויט לו אהל׃
1 Chronicles 15:2 אז אמר דויד לא לשׂאת את ארון האלהים כי אם הלוים כי בם בחר יהוה לשׂאת את ארון יהוה ולשׁרתו עד עולם׃
1 Chronicles 15:3 ויקהל דויד את כל ישׂראל אל ירושׁלם להעלות את ארון יהוה אל מקומו אשׁר הכין׃
1 Chronicles 15:4 ויאסף דויד את בני אהרן ואת הלוים׃
1 Chronicles 15:5 לבני קהת אוריאל השׂר ואחיו מאה ועשׂרים׃
1 Chronicles 15:6 לבני מררי עשׂיה השׂר ואחיו מאתים ועשׂרים׃
1 Chronicles 15:7 לבני גרשׁום יואל השׂר ואחיו מאה ושׁלשׁים׃
1 Chronicles 15:8 לבני אליצפן שׁמעיה השׂר ואחיו מאתים׃
1 Chronicles 15:9 לבני חברון אליאל השׂר ואחיו שׁמונים׃
1 Chronicles 15:10 לבני עזיאל עמינדב השׂר ואחיו מאה ושׁנים עשׂר׃
1 Chronicles 15:11 ויקרא דויד לצדוק ולאביתר הכהנים וללוים לאוריאל עשׂיה ויואל שׁמעיה ואליאל ועמינדב׃
1 Chronicles 15:12 ויאמר להם אתם ראשׁי האבות ללוים התקדשׁו אתם ואחיכם והעליתם את ארון יהוה אלהי ישׂראל אל הכינותי׃
1 Chronicles 15:13 כי למבראשׁונה לא אתם פרץ יהוה אלהינו בנו כי לא דרשׁנהו כמשׁפט׃
1 Chronicles 15:14 ויתקדשׁו הכהנים והלוים להעלות את ארון יהוה אלהי ישׂראל׃
1 Chronicles 15:15 וישׂאו בני הלוים את ארון האלהים כאשׁר צוה משׁה כדבר יהוה בכתפם במטות עליהם׃
1 Chronicles 15:16 ויאמר דויד לשׂרי הלוים להעמיד את אחיהם המשׁררים בכלי שׁיר נבלים וכנרות ומצלתים משׁמיעים להרים בקול לשׂמחה׃
1 Chronicles 15:17 ויעמידו הלוים את הימן בן יואל ומן אחיו אסף בן ברכיהו ומן בני מררי אחיהם איתן בן קושׁיהו׃
1 Chronicles 15:18 ועמהם אחיהם המשׁנים זכריהו בן ויעזיאל ושׁמירמות ויחיאל ועני אליאב ובניהו ומעשׂיהו ומתתיהו ואליפלהו ומקניהו ועבד אדם ויעיאל השׁערים׃
1 Chronicles 15:19 והמשׁררים הימן אסף ואיתן במצלתים נחשׁת להשׁמיע׃
1 Chronicles 15:20 וזכריה ועזיאל ושׁמירמות ויחיאל ועני ואליאב ומעשׂיהו ובניהו בנבלים על עלמות׃
1 Chronicles 15:21 ומתתיהו ואליפלהו ומקניהו ועבד אדם ויעיאל ועזזיהו בכנרות על השׁמינית לנצח׃
1 Chronicles 15:22 וכנניהו שׂר הלוים במשׂא יסר במשׂא כי מבין הוא׃
1 Chronicles 15:23 וברכיה ואלקנה שׁערים לארון׃
1 Chronicles 15:24 ושׁבניהו ויושׁפט ונתנאל ועמשׂי וזכריהו ובניהו ואליעזר הכהנים מחצצרים בחצצרות לפני ארון האלהים ועבד אדם ויחיה שׁערים לארון׃
1 Chronicles 15:25 ויהי דויד וזקני ישׂראל ושׂרי האלפים ההלכים להעלות את ארון ברית יהוה מן בית עבד אדם בשׂמחה׃
1 Chronicles 15:26 ויהי בעזר האלהים את הלוים נשׂאי ארון ברית יהוה ויזבחו שׁבעה פרים ושׁבעה אילים׃
1 Chronicles 15:27 ודויד מכרבל במעיל בוץ וכל הלוים הנשׂאים את הארון והמשׁררים וכנניה השׂר המשׂא המשׁררים ועל דויד אפוד בד׃
1 Chronicles 15:28 וכל ישׂראל מעלים את ארון ברית יהוה בתרועה ובקול שׁופר ובחצצרות ובמצלתים משׁמעים בנבלים וכנרות׃
1 Chronicles 15:29 ויהי ארון ברית יהוה בא עד עיר דויד ומיכל בת שׁאול נשׁקפה בעד החלון ותרא את המלך דויד מרקד ומשׂחק ותבז לו בלבה׃
1 Chronicles 16:1 ויביאו את ארון האלהים ויציגו אתו בתוך האהל אשׁר נטה לו דויד ויקריבו עלות ושׁלמים לפני האלהים׃
1 Chronicles 16:2 ויכל דויד מהעלות העלה והשׁלמים ויברך את העם בשׁם יהוה׃
1 Chronicles 16:3 ויחלק לכל אישׁ ישׂראל מאישׁ ועד אשׁה לאישׁ ככר לחם ואשׁפר ואשׁישׁה׃
1 Chronicles 16:4 ויתן לפני ארון יהוה מן הלוים משׁרתים ולהזכיר ולהודות ולהלל ליהוה אלהי ישׂראל׃
1 Chronicles 16:5 אסף הראשׁ ומשׁנהו זכריה יעיאל ושׁמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משׁמיע׃
1 Chronicles 16:6 ובניהו ויחזיאל הכהנים בחצצרות תמיד לפני ארון ברית האלהים׃
1 Chronicles 16:7 ביום ההוא אז נתן דויד בראשׁ להדות ליהוה ביד אסף ואחיו׃
1 Chronicles 16:8 הודו ליהוה קראו בשׁמו הודיעו בעמים עלילתיו׃
1 Chronicles 16:9 שׁירו לו זמרו לו שׂיחו בכל נפלאתיו׃
1 Chronicles 16:10 התהללו בשׁם קדשׁו ישׂמח לב מבקשׁי יהוה׃
1 Chronicles 16:11 דרשׁו יהוה ועזו בקשׁו פניו תמיד׃
1 Chronicles 16:12 זכרו נפלאתיו אשׁר עשׂה מפתיו ומשׁפטי פיהו׃
1 Chronicles 16:13 זרע ישׂראל עבדו בני יעקב בחיריו׃
1 Chronicles 16:14 הוא יהוה אלהינו בכל הארץ משׁפטיו׃
1 Chronicles 16:15 זכרו לעולם בריתו דבר צוה לאלף דור׃
1 Chronicles 16:16 אשׁר כרת את אברהם ושׁבועתו ליצחק׃
1 Chronicles 16:17 ויעמידה ליעקב לחק לישׂראל ברית עולם׃
1 Chronicles 16:18 לאמר לך אתן ארץ כנען חבל נחלתכם׃
1 Chronicles 16:19 בהיותכם מתי מספר כמעט וגרים׃
1 Chronicles 16:20 ויתהלכו מגוי אל גוי ומממלכה אל עם אחר׃
1 Chronicles 16:21 לא הניח לאישׁ לעשׁקם ויוכח עליהם מלכים׃
1 Chronicles 16:22 אל תגעו במשׁיחי ובנביאי אל תרעו׃
1 Chronicles 16:23 שׁירו ליהוה כל הארץ בשׂרו מיום אל יום ישׁועתו׃
1 Chronicles 16:24 ספרו בגוים את כבודו בכל העמים נפלאתיו׃
1 Chronicles 16:25 כי גדול יהוה ומהלל מאד ונורא הוא על כל אלהים׃
1 Chronicles 16:26 כי כל אלהי העמים אלילים ויהוה שׁמים עשׂה׃
1 Chronicles 16:27 הוד והדר לפניו עז וחדוה במקמו׃
1 Chronicles 16:28 הבו ליהוה משׁפחות עמים הבו ליהוה כבוד ועז׃
1 Chronicles 16:29 הבו ליהוה כבוד שׁמו שׂאו מנחה ובאו לפניו השׁתחוו ליהוה בהדרת קדשׁ׃
1 Chronicles 16:30 חילו מלפניו כל הארץ אף תכון תבל בל תמוט׃
1 Chronicles 16:31 ישׂמחו השׁמים ותגל הארץ ויאמרו בגוים יהוה מלך׃
1 Chronicles 16:32 ירעם הים ומלואו יעלץ השׂדה וכל אשׁר׃
1 Chronicles 16:33 אז ירננו עצי היער מלפני יהוה כי בא לשׁפוט את הארץ׃
1 Chronicles 16:34 הודו ליהוה כי טוב כי לעולם חסדו׃
1 Chronicles 16:35 ואמרו הושׁיענו אלהי ישׁענו וקבצנו והצילנו מן הגוים להדות לשׁם קדשׁך להשׁתבח בתהלתך׃
1 Chronicles 16:36 ברוך יהוה אלהי ישׂראל מן העולם ועד העלם ויאמרו כל העם אמן והלל ליהוה׃
1 Chronicles 16:37 ויעזב שׁם לפני ארון ברית יהוה לאסף ולאחיו לשׁרת לפני הארון תמיד לדבר יום ביומו׃
1 Chronicles 16:38 ועבד אדם ואחיהם שׁשׁים ושׁמונה ועבד אדם בן ידיתון וחסה לשׁערים׃
1 Chronicles 16:39 ואת צדוק הכהן ואחיו הכהנים לפני משׁכן יהוה בבמה אשׁר בגבעון׃
1 Chronicles 16:40 להעלות עלות ליהוה על מזבח העלה תמיד לבקר ולערב ולכל הכתוב בתורת יהוה אשׁר צוה על ישׂראל׃
1 Chronicles 16:41 ועמהם הימן וידותון ושׁאר הברורים אשׁר נקבו בשׁמות להדות ליהוה כי לעולם חסדו׃
1 Chronicles 16:42 ועמהם הימן וידותון חצצרות ומצלתים למשׁמיעים וכלי שׁיר האלהים ובני ידותון לשׁער׃
1 Chronicles 16:43 וילכו כל העם אישׁ לביתו ויסב דויד לברך את ביתו׃
1 Chronicles 17:1 ויהי כאשׁר ישׁב דויד בביתו ויאמר דויד אל נתן הנביא הנה אנכי יושׁב בבית הארזים וארון ברית יהוה תחת יריעות׃
1 Chronicles 17:2 ויאמר נתן אל דויד כל אשׁר בלבבך עשׂה כי האלהים עמך׃
1 Chronicles 17:3 ויהי בלילה ההוא ויהי דבר אלהים אל נתן לאמר׃
1 Chronicles 17:4 לך ואמרת אל דויד עבדי כה אמר יהוה לא אתה תבנה לי הבית לשׁבת׃
1 Chronicles 17:5 כי לא ישׁבתי בבית מן היום אשׁר העליתי את ישׂראל עד היום הזה ואהיה מאהל אל אהל וממשׁכן׃
1 Chronicles 17:6 בכל אשׁר התהלכתי בכל ישׂראל הדבר דברתי את אחד שׁפטי ישׂראל אשׁר צויתי לרעות את עמי לאמר למה לא בניתם לי בית ארזים׃
1 Chronicles 17:7 ועתה כה תאמר לעבדי לדויד כה אמר יהוה צבאות אני לקחתיך מן הנוה מן אחרי הצאן להיות נגיד על עמי ישׂראל׃
1 Chronicles 17:8 ואהיה עמך בכל אשׁר הלכת ואכרית את כל אויביך מפניך ועשׂיתי לך שׁם כשׁם הגדולים אשׁר בארץ׃
1 Chronicles 17:9 ושׂמתי מקום לעמי ישׂראל ונטעתיהו ושׁכן תחתיו ולא ירגז עוד ולא יוסיפו בני עולה לבלתו כאשׁר בראשׁונה׃
1 Chronicles 17:10 ולמימים אשׁר צויתי שׁפטים על עמי ישׂראל והכנעתי את כל אויביך ואגד לך ובית יבנה לך יהוה׃
1 Chronicles 17:11 והיה כי מלאו ימיך ללכת עם אבתיך והקימותי את זרעך אחריך אשׁר יהיה מבניך והכינותי את מלכותו׃
1 Chronicles 17:12 הוא יבנה לי בית וכננתי את כסאו עד עולם׃
1 Chronicles 17:13 אני אהיה לו לאב והוא יהיה לי לבן וחסדי לא אסיר מעמו כאשׁר הסירותי מאשׁר היה לפניך׃
1 Chronicles 17:14 והעמדתיהו בביתי ובמלכותי עד העולם וכסאו יהיה נכון עד עולם׃
1 Chronicles 17:15 ככל הדברים האלה וככל החזון הזה כן דבר נתן אל דויד׃
1 Chronicles 17:16 ויבא המלך דויד וישׁב לפני יהוה ויאמר מי אני יהוה אלהים ומי ביתי כי הביאתני עד הלם׃
1 Chronicles 17:17 ותקטן זאת בעיניך אלהים ותדבר על בית עבדך למרחוק וראיתני כתור האדם המעלה יהוה אלהים׃
1 Chronicles 17:18 מה יוסיף עוד דויד אליך לכבוד את עבדך ואתה את עבדך ידעת׃
1 Chronicles 17:19 יהוה בעבור עבדך וכלבך עשׂית את כל הגדולה הזאת להדיע את כל הגדלות׃
1 Chronicles 17:20 יהוה אין כמוך ואין אלהים זולתך בכל אשׁר שׁמענו באזנינו׃
1 Chronicles 17:21 ומי כעמך ישׂראל גוי אחד בארץ אשׁר הלך האלהים לפדות לו עם לשׂום לך שׁם גדלות ונראות לגרשׁ מפני עמך אשׁר פדית ממצרים גוים׃
1 Chronicles 17:22 ותתן את עמך ישׂראל לך לעם עד עולם ואתה יהוה היית להם לאלהים׃
1 Chronicles 17:23 ועתה יהוה הדבר אשׁר דברת על עבדך ועל ביתו יאמן עד עולם ועשׂה כאשׁר דברת׃
1 Chronicles 17:24 ויאמן ויגדל שׁמך עד עולם לאמר יהוה צבאות אלהי ישׂראל אלהים לישׂראל ובית דויד עבדך נכון לפניך׃
1 Chronicles 17:25 כי אתה אלהי גלית את אזן עבדך לבנות לו בית על כן מצא עבדך להתפלל לפניך׃
1 Chronicles 17:26 ועתה יהוה אתה הוא האלהים ותדבר על עבדך הטובה הזאת׃
1 Chronicles 17:27 ועתה הואלת לברך את בית עבדך להיות לעולם לפניך כי אתה יהוה ברכת ומברך לעולם׃
1 Chronicles 18:1 ויהי אחרי כן ויך דויד את פלשׁתים ויכניעם ויקח את גת ובנתיה מיד פלשׁתים׃
1 Chronicles 18:2 ויך את מואב ויהיו מואב עבדים לדויד נשׂאי מנחה׃
1 Chronicles 18:3 ויך דויד את הדדעזר מלך צובה חמתה בלכתו להציב ידו בנהר פרת׃
1 Chronicles 18:4 וילכד דויד ממנו אלף רכב ושׁבעת אלפים פרשׁים ועשׂרים אלף אישׁ רגלי ויעקר דויד את כל הרכב ויותר ממנו מאה רכב׃
1 Chronicles 18:5 ויבא ארם דרמשׂק לעזור להדדעזר מלך צובה ויך דויד בארם עשׂרים ושׁנים אלף אישׁ׃
1 Chronicles 18:6 וישׂם דויד בארם דרמשׂק ויהי ארם לדויד עבדים נשׂאי מנחה ויושׁע יהוה לדויד בכל אשׁר הלך׃
1 Chronicles 18:7 ויקח דויד את שׁלטי הזהב אשׁר היו על עבדי הדדעזר ויביאם ירושׁלם׃
1 Chronicles 18:8 ומטבחת ומכון ערי הדדעזר לקח דויד נחשׁת רבה מאד בה עשׂה שׁלמה את ים הנחשׁת ואת העמודים ואת כלי הנחשׁת׃
1 Chronicles 18:9 וישׁמע תעו מלך חמת כי הכה דויד את כל חיל הדדעזר מלך צובה׃
1 Chronicles 18:10 וישׁלח את הדורם בנו אל המלך דויד לשׁאול לו לשׁלום ולברכו על אשׁר נלחם בהדדעזר ויכהו כי אישׁ מלחמות תעו היה הדדעזר וכל כלי זהב וכסף ונחשׁת׃
1 Chronicles 18:11 גם אתם הקדישׁ המלך דויד ליהוה עם הכסף והזהב אשׁר נשׂא מכל הגוים מאדום וממואב ומבני עמון ומפלשׁתים ומעמלק׃
1 Chronicles 18:12 ואבשׁי בן צרויה הכה את אדום בגיא המלח שׁמונה עשׂר אלף׃
1 Chronicles 18:13 וישׂם באדום נציבים ויהיו כל אדום עבדים לדויד ויושׁע יהוה את דויד בכל אשׁר הלך׃
1 Chronicles 18:14 וימלך דויד על כל ישׂראל ויהי עשׂה משׁפט וצדקה לכל עמו׃
1 Chronicles 18:15 ויואב בן צרויה על הצבא ויהושׁפט בן אחילוד מזכיר׃
1 Chronicles 18:16 וצדוק בן אחיטוב ואבימלך בן אביתר כהנים ושׁושׁא סופר׃
1 Chronicles 18:17 ובניהו בן יהוידע על הכרתי והפלתי ובני דויד הראשׁנים ליד המלך׃
1 Chronicles 19:1 ויהי אחרי כן וימת נחשׁ מלך בני עמון וימלך בנו תחתיו׃
1 Chronicles 19:2 ויאמר דויד אעשׂה חסד עם חנון בן נחשׁ כי עשׂה אביו עמי חסד וישׁלח דויד מלאכים לנחמו על אביו ויבאו עבדי דויד אל ארץ בני עמון אל חנון לנחמו׃
1 Chronicles 19:3 ויאמרו שׂרי בני עמון לחנון המכבד דויד את אביך בעיניך כי שׁלח לך מנחמים הלא בעבור לחקר ולהפך ולרגל הארץ באו עבדיו אליך׃
1 Chronicles 19:4 ויקח חנון את עבדי דויד ויגלחם ויכרת את מדויהם בחצי עד המפשׂעה וישׁלחם׃
1 Chronicles 19:5 וילכו ויגידו לדויד על האנשׁים וישׁלח לקראתם כי היו האנשׁים נכלמים מאד ויאמר המלך שׁבו בירחו עד אשׁר יצמח זקנכם ושׁבתם׃
1 Chronicles 19:6 ויראו בני עמון כי התבאשׁו עם דויד וישׁלח חנון ובני עמון אלף ככר כסף לשׂכר להם מן ארם נהרים ומן ארם מעכה ומצובה רכב ופרשׁים׃
1 Chronicles 19:7 וישׂכרו להם שׁנים ושׁלשׁים אלף רכב ואת מלך מעכה ואת עמו ויבאו ויחנו לפני מידבא ובני עמון נאספו מעריהם ויבאו למלחמה׃
1 Chronicles 19:8 וישׁמע דויד וישׁלח את יואב ואת כל צבא הגבורים׃
1 Chronicles 19:9 ויצאו בני עמון ויערכו מלחמה פתח העיר והמלכים אשׁר באו לבדם בשׂדה׃
1 Chronicles 19:10 וירא יואב כי היתה פני המלחמה אליו פנים ואחור ויבחר מכל בחור בישׂראל ויערך לקראת ארם׃
1 Chronicles 19:11 ואת יתר העם נתן ביד אבשׁי אחיו ויערכו לקראת בני עמון׃
1 Chronicles 19:12 ויאמר אם תחזק ממני ארם והיית לי לתשׁועה ואם בני עמון יחזקו ממך והושׁעתיך׃
1 Chronicles 19:13 חזק ונתחזקה בעד עמנו ובעד ערי אלהינו ויהוה הטוב בעיניו יעשׂה׃
1 Chronicles 19:14 ויגשׁ יואב והעם אשׁר עמו לפני ארם למלחמה וינוסו מפניו׃
1 Chronicles 19:15 ובני עמון ראו כי נס ארם וינוסו גם הם מפני אבשׁי אחיו ויבאו העירה ויבא יואב ירושׁלם׃
1 Chronicles 19:16 וירא ארם כי נגפו לפני ישׂראל וישׁלחו מלאכים ויוציאו את ארם אשׁר מעבר הנהר ושׁופך שׂר צבא הדדעזר לפניהם׃
1 Chronicles 19:17 ויגד לדויד ויאסף את כל ישׂראל ויעבר הירדן ויבא אלהם ויערך אלהם ויערך דויד לקראת ארם מלחמה וילחמו עמו׃
1 Chronicles 19:18 וינס ארם מלפני ישׂראל ויהרג דויד מארם שׁבעת אלפים רכב וארבעים אלף אישׁ רגלי ואת שׁופך שׂר הצבא המית׃
1 Chronicles 19:19 ויראו עבדי הדדעזר כי נגפו לפני ישׂראל וישׁלימו עם דויד ויעבדהו ולא אבה ארם להושׁיע את בני עמון עוד׃
1 Chronicles 20:1 ויהי לעת תשׁובת השׁנה לעת צאת המלכים וינהג יואב את חיל הצבא וישׁחת את ארץ בני עמון ויבא ויצר את רבה ודויד ישׁב בירושׁלם ויך יואב את רבה ויהרסה׃
1 Chronicles 20:2 ויקח דויד את עטרת מלכם מעל ראשׁו וימצאה משׁקל ככר זהב ובה אבן יקרה ותהי על ראשׁ דויד ושׁלל העיר הוציא הרבה מאד׃
1 Chronicles 20:3 ואת העם אשׁר בה הוציא וישׂר במגרה ובחריצי הברזל ובמגרות וכן יעשׂה דויד לכל ערי בני עמון וישׁב דויד וכל העם ירושׁלם׃
1 Chronicles 20:4 ויהי אחריכן ותעמד מלחמה בגזר עם פלשׁתים אז הכה סבכי החשׁתי את ספי מילדי הרפאים ויכנעו׃
1 Chronicles 20:5 ותהי עוד מלחמה את פלשׁתים ויך אלחנן בן יעור את לחמי אחי גלית הגתי ועץ חניתו כמנור ארגים׃
1 Chronicles 20:6 ותהי עוד מלחמה בגת ויהי אישׁ מדה ואצבעתיו שׁשׁ ושׁשׁ עשׂרים וארבע וגם הוא נולד להרפא׃
1 Chronicles 20:7 ויחרף את ישׂראל ויכהו יהונתן בן שׁמעא אחי דויד׃
1 Chronicles 20:8 אל נולדו להרפא בגת ויפלו ביד דויד וביד עבדיו׃
1 Chronicles 21:1 ויעמד שׂטן על ישׂראל ויסת את דויד למנות את ישׂראל׃
1 Chronicles 21:2 ויאמר דויד אל יואב ואל שׂרי העם לכו ספרו את ישׂראל מבאר שׁבע ועד דן והביאו אלי ואדעה את מספרם׃
1 Chronicles 21:3 ויאמר יואב יוסף יהוה על עמו כהם מאה פעמים הלא אדני המלך כלם לאדני לעבדים למה יבקשׁ זאת אדני למה יהיה לאשׁמה לישׂראל׃
1 Chronicles 21:4 ודבר המלך חזק על יואב ויצא יואב ויתהלך בכל ישׂראל ויבא ירושׁלם׃
1 Chronicles 21:5 ויתן יואב את מספר מפקד העם אל דויד ויהי כל ישׂראל אלף אלפים ומאה אלף אישׁ שׁלף חרב ויהודה ארבע מאות ושׁבעים אלף אישׁ שׁלף חרב׃
1 Chronicles 21:6 ולוי ובנימן לא פקד בתוכם כי נתעב דבר המלך את יואב׃
1 Chronicles 21:7 וירע בעיני האלהים על הדבר הזה ויך את ישׂראל׃
1 Chronicles 21:8 ויאמר דויד אל האלהים חטאתי מאד אשׁר עשׂיתי את הדבר הזה ועתה העבר נא את עוון עבדך כי נסכלתי מאד׃
1 Chronicles 21:9 וידבר יהוה אל גד חזה דויד לאמר׃
1 Chronicles 21:10 לך ודברת אל דויד לאמר כה אמר יהוה שׁלושׁ אני נטה עליך בחר לך אחת מהנה ואעשׂה׃
1 Chronicles 21:11 ויבא גד אל דויד ויאמר לו כה אמר יהוה קבל׃
1 Chronicles 21:12 אם שׁלושׁ שׁנים רעב ואם שׁלשׁה חדשׁים נספה מפני צריך וחרב אויבך למשׂגת ואם שׁלשׁת ימים חרב יהוה ודבר בארץ ומלאך יהוה משׁחית בכל גבול ישׂראל ועתה ראה מה אשׁיב את שׁלחי דבר׃
1 Chronicles 21:13 ויאמר דויד אל גד צר לי מאד אפלה נא ביד יהוה כי רבים רחמיו מאד וביד אדם אל אפל׃
1 Chronicles 21:14 ויתן יהוה דבר בישׂראל ויפל מישׂראל שׁבעים אלף אישׁ׃
1 Chronicles 21:15 וישׁלח האלהים מלאך לירושׁלם להשׁחיתה וכהשׁחית ראה יהוה וינחם על הרעה ויאמר למלאך המשׁחית רב עתה הרף ידך ומלאך יהוה עמד עם גרן ארנן היבוסי׃
1 Chronicles 21:16 וישׂא דויד את עיניו וירא את מלאך יהוה עמד בין הארץ ובין השׁמים וחרבו שׁלופה בידו נטויה על ירושׁלם ויפל דויד והזקנים מכסים בשׂקים על פניהם׃
1 Chronicles 21:17 ויאמר דויד אל האלהים הלא אני אמרתי למנות בעם ואני הוא אשׁר חטאתי והרע הרעותי ואלה הצאן מה עשׂו יהוה אלהי תהי נא ידך בי ובבית אבי ובעמך לא למגפה׃
1 Chronicles 21:18 ומלאך יהוה אמר אל גד לאמר לדויד כי יעלה דויד להקים מזבח ליהוה בגרן ארנן היבסי׃
1 Chronicles 21:19 ויעל דויד בדבר גד אשׁר דבר בשׁם יהוה׃
1 Chronicles 21:20 וישׁב ארנן וירא את המלאך וארבעת בניו עמו מתחבאים וארנן דשׁ חטים׃
1 Chronicles 21:21 ויבא דויד עד ארנן ויבט ארנן וירא את דויד ויצא מן הגרן וישׁתחו לדויד אפים ארצה׃
1 Chronicles 21:22 ויאמר דויד אל ארנן תנה לי מקום הגרן ואבנה בו מזבח ליהוה בכסף מלא תנהו לי ותעצר המגפה מעל העם׃
1 Chronicles 21:23 ויאמר ארנן אל דויד קח לך ויעשׂ אדני המלך הטוב בעיניו ראה נתתי הבקר לעלות והמורגים לעצים והחטים למנחה הכל נתתי׃
1 Chronicles 21:24 ויאמר המלך דויד לארנן לא כי קנה אקנה בכסף מלא כי לא אשׂא אשׁר לך ליהוה והעלות עולה חנם׃
1 Chronicles 21:25 ויתן דויד לארנן במקום שׁקלי זהב משׁקל שׁשׁ מאות׃
1 Chronicles 21:26 ויבן שׁם דויד מזבח ליהוה ויעל עלות ושׁלמים ויקרא אל יהוה ויענהו באשׁ מן השׁמים על מזבח העלה׃
1 Chronicles 21:27 ויאמר יהוה למלאך וישׁב חרבו אל נדנה׃
1 Chronicles 21:28 בעת ההיא בראות דויד כי ענהו יהוה בגרן ארנן היבוסי ויזבח שׁם׃
1 Chronicles 21:29 ומשׁכן יהוה אשׁר עשׂה משׁה במדבר ומזבח העולה בעת ההיא בבמה בגבעון׃
1 Chronicles 21:30 ולא יכל דויד ללכת לפניו לדרשׁ אלהים כי נבעת מפני חרב מלאך יהוה׃
1 Chronicles 22:1 ויאמר דויד זה הוא בית יהוה האלהים וזה מזבח לעלה לישׂראל׃
1 Chronicles 22:2 ויאמר דויד לכנוס את הגרים אשׁר בארץ ישׂראל ויעמד חצבים לחצוב אבני גזית לבנות בית האלהים׃
1 Chronicles 22:3 וברזל לרב למסמרים לדלתות השׁערים ולמחברות הכין דויד ונחשׁת לרב אין משׁקל׃
1 Chronicles 22:4 ועצי ארזים לאין מספר כי הביאו הצידנים והצרים עצי ארזים לרב לדויד׃
1 Chronicles 22:5 ויאמר דויד שׁלמה בני נער ורך והבית לבנות ליהוה להגדיל למעלה לשׁם ולתפארת לכל הארצות אכינה נא לו ויכן דויד לרב לפני מותו׃
1 Chronicles 22:6 ויקרא לשׁלמה בנו ויצוהו לבנות בית ליהוה אלהי ישׂראל׃
1 Chronicles 22:7 ויאמר דויד לשׁלמה בנו אני היה עם לבבי לבנות בית לשׁם יהוה אלהי׃
1 Chronicles 22:8 ויהי עלי דבר יהוה לאמר דם לרב שׁפכת ומלחמות גדלות עשׂית לא תבנה בית לשׁמי כי דמים רבים שׁפכת ארצה לפני׃
1 Chronicles 22:9 הנה בן נולד לך הוא יהיה אישׁ מנוחה והנחותי לו מכל אויביו מסביב כי שׁלמה יהיה שׁמו ושׁלום ושׁקט אתן על ישׂראל בימיו׃
1 Chronicles 22:10 הוא יבנה בית לשׁמי והוא יהיה לי לבן ואני לו לאב והכינותי כסא מלכותו על ישׂראל עד עולם׃
1 Chronicles 22:11 עתה בני יהי יהוה עמך והצלחת ובנית בית יהוה אלהיך כאשׁר דבר עליך׃
1 Chronicles 22:12 אך יתן לך יהוה שׂכל ובינה ויצוך על ישׂראל ולשׁמור את תורת יהוה אלהיך׃
1 Chronicles 22:13 אז תצליח אם תשׁמור לעשׂות את החקים ואת המשׁפטים אשׁר צוה יהוה את משׁה על ישׂראל חזק ואמץ אל תירא ואל תחת׃
1 Chronicles 22:14 והנה בעניי הכינותי לבית יהוה זהב ככרים מאה אלף וכסף אלף אלפים ככרים ולנחשׁת ולברזל אין משׁקל כי לרב היה ועצים ואבנים הכינותי ועליהם תוסיף׃
1 Chronicles 22:15 ועמך לרב עשׂי מלאכה חצבים וחרשׁי אבן ועץ וכל חכם בכל מלאכה׃
1 Chronicles 22:16 לזהב לכסף ולנחשׁת ולברזל אין מספר קום ועשׂה ויהי יהוה עמך׃
1 Chronicles 22:17 ויצו דויד לכל שׂרי ישׂראל לעזר לשׁלמה בנו׃
1 Chronicles 22:18 הלא יהוה אלהיכם עמכם והניח לכם מסביב כי נתן בידי את ישׁבי הארץ ונכבשׁה הארץ לפני יהוה ולפני עמו׃
1 Chronicles 22:19 עתה תנו לבבכם ונפשׁכם לדרושׁ ליהוה אלהיכם וקומו ובנו את מקדשׁ יהוה האלהים להביא את ארון ברית יהוה וכלי קדשׁ האלהים לבית הנבנה לשׁם יהוה׃
1 Chronicles 23:1 ודויד זקן ושׂבע ימים וימלך את שׁלמה בנו על ישׂראל׃
1 Chronicles 23:2 ויאסף את כל שׂרי ישׂראל והכהנים והלוים׃
1 Chronicles 23:3 ויספרו הלוים מבן שׁלשׁים שׁנה ומעלה ויהי מספרם לגלגלתם לגברים שׁלשׁים ושׁמונה אלף׃
1 Chronicles 23:4 מאלה לנצח על מלאכת בית יהוה עשׂרים וארבעה אלף ושׁטרים ושׁפטים שׁשׁת אלפים׃
1 Chronicles 23:5 וארבעת אלפים שׁערים וארבעת אלפים מהללים ליהוה בכלים אשׁר עשׂיתי להלל׃
1 Chronicles 23:6 ויחלקם דויד מחלקות לבני לוי לגרשׁון קהת ומררי׃
1 Chronicles 23:7 לגרשׁני לעדן ושׁמעי׃
1 Chronicles 23:8 בני לעדן הראשׁ יחיאל וזתם ויואל שׁלשׁה׃
1 Chronicles 23:9 בני שׁמעי שׁלמות וחזיאל והרן שׁלשׁה אלה ראשׁי האבות ללעדן׃
1 Chronicles 23:10 ובני שׁמעי יחת זינא ויעושׁ ובריעה אלה בני שׁמעי ארבעה׃
1 Chronicles 23:11 ויהי יחת הראשׁ וזיזה השׁני ויעושׁ ובריעה לא הרבו בנים ויהיו לבית אב לפקדה אחת׃
1 Chronicles 23:12 בני קהת עמרם יצהר חברון ועזיאל ארבעה׃
1 Chronicles 23:13 בני עמרם אהרן ומשׁה ויבדל אהרן להקדישׁו קדשׁ קדשׁים הוא ובניו עד עולם להקטיר לפני יהוה לשׁרתו ולברך בשׁמו עד עולם׃
1 Chronicles 23:14 ומשׁה אישׁ האלהים בניו יקראו על שׁבט הלוי׃
1 Chronicles 23:15 בני משׁה גרשׁם ואליעזר׃
1 Chronicles 23:16 בני גרשׁום שׁבואל הראשׁ׃
1 Chronicles 23:17 ויהיו בני אליעזר רחביה הראשׁ ולא היה לאליעזר בנים אחרים ובני רחביה רבו למעלה׃
1 Chronicles 23:18 בני יצהר שׁלמית הראשׁ׃
1 Chronicles 23:19 בני חברון יריהו הראשׁ אמריה השׁני יחזיאל השׁלישׁי ויקמעם הרביעי׃
1 Chronicles 23:20 בני עזיאל מיכה הראשׁ וישׁיה השׁני׃
1 Chronicles 23:21 בני מררי מחלי ומושׁי בני מחלי אלעזר וקישׁ׃
1 Chronicles 23:22 וימת אלעזר ולא היו לו בנים כי אם בנות וישׂאום בני קישׁ אחיהם׃
1 Chronicles 23:23 בני מושׁי מחלי ועדר וירמות שׁלשׁה׃
1 Chronicles 23:24 אלה בני לוי לבית אבתיהם ראשׁי האבות לפקודיהם במספר שׁמות לגלגלתם עשׂה המלאכה לעבדת בית יהוה מבן עשׂרים שׁנה ומעלה׃
1 Chronicles 23:25 כי אמר דויד הניח יהוה אלהי ישׂראל לעמו וישׁכן בירושׁלם עד לעולם׃
1 Chronicles 23:26 וגם ללוים אין לשׂאת את המשׁכן ואת כל כליו לעבדתו׃
1 Chronicles 23:27 כי בדברי דויד האחרנים המה מספר בני לוי מבן עשׂרים שׁנה ולמעלה׃
1 Chronicles 23:28 כי מעמדם ליד בני אהרן לעבדת בית יהוה על החצרות ועל הלשׁכות ועל טהרת לכל קדשׁ ומעשׂה עבדת בית האלהים׃
1 Chronicles 23:29 וללחם המערכת ולסלת למנחה ולרקיקי המצות ולמחבת ולמרבכת ולכל משׂורה ומדה׃
1 Chronicles 23:30 ולעמד בבקר בבקר להדות ולהלל ליהוה וכן לערב׃
1 Chronicles 23:31 ולכל העלות עלות ליהוה לשׁבתות לחדשׁים ולמעדים במספר כמשׁפט עליהם תמיד לפני יהוה׃
1 Chronicles 23:32 ושׁמרו את משׁמרת אהל מועד ואת משׁמרת הקדשׁ ומשׁמרת בני אהרן אחיהם לעבדת בית יהוה׃
1 Chronicles 24:1 ולבני אהרן מחלקותם בני אהרן נדב ואביהוא אלעזר ואיתמר׃
1 Chronicles 24:2 וימת נדב ואביהוא לפני אביהם ובנים לא היו להם ויכהנו אלעזר ואיתמר׃
1 Chronicles 24:3 ויחלקם דויד וצדוק מן בני אלעזר ואחימלך מן בני איתמר לפקדתם בעבדתם׃
1 Chronicles 24:4 וימצאו בני אלעזר רבים לראשׁי הגברים מן בני איתמר ויחלקום לבני אלעזר ראשׁים לבית אבות שׁשׁה עשׂר ולבני איתמר לבית אבותם שׁמונה׃
1 Chronicles 24:5 ויחלקום בגורלות אלה עם אלה כי היו שׂרי קדשׁ ושׂרי האלהים מבני אלעזר ובבני איתמר׃
1 Chronicles 24:6 ויכתבם שׁמעיה בן נתנאל הסופר מן הלוי לפני המלך והשׂרים וצדוק הכהן ואחימלך בן אביתר וראשׁי האבות לכהנים וללוים בית אב אחד אחז לאלעזר ואחז אחז לאיתמר׃
1 Chronicles 24:7 ויצא הגורל הראשׁון ליהויריב לידעיה השׁני׃
1 Chronicles 24:8 לחרם השׁלישׁי לשׂערים הרבעי׃
1 Chronicles 24:9 למלכיה החמישׁי למימן השׁשׁי׃
1 Chronicles 24:10 להקוץ השׁבעי לאביה השׁמיני׃
1 Chronicles 24:11 לישׁוע התשׁעי לשׁכניהו העשׂרי׃
1 Chronicles 24:12 לאלישׁיב עשׁתי עשׂר ליקים שׁנים עשׂר׃
1 Chronicles 24:13 לחפה שׁלשׁה עשׂר לישׁבאב ארבעה עשׂר׃
1 Chronicles 24:14 לבלגה חמשׁה עשׂר לאמר שׁשׁה עשׂר׃
1 Chronicles 24:15 לחזיר שׁבעה עשׂר להפצץ שׁמונה עשׂר׃
1 Chronicles 24:16 לפתחיה תשׁעה עשׂר ליחזקאל העשׂרים׃
1 Chronicles 24:17 ליכין אחד ועשׂרים לגמול שׁנים ועשׂרים׃
1 Chronicles 24:18 לדליהו שׁלשׁה ועשׂרים למעזיהו ארבעה ועשׂרים׃
1 Chronicles 24:19 אלה פקדתם לעבדתם לבוא לבית יהוה כמשׁפטם ביד אהרן אביהם כאשׁר צוהו יהוה אלהי ישׂראל׃
1 Chronicles 24:20 ולבני לוי הנותרים לבני עמרם שׁובאל לבני שׁובאל יחדיהו׃
1 Chronicles 24:21 לרחביהו לבני רחביהו הראשׁ ישׁיה׃
1 Chronicles 24:22 ליצהרי שׁלמות לבני שׁלמות יחת׃
1 Chronicles 24:23 ובני יריהו אמריהו השׁני יחזיאל השׁלישׁי יקמעם הרביעי׃
1 Chronicles 24:24 בני עזיאל מיכה לבני מיכה שׁמור׃
1 Chronicles 24:25 אחי מיכה ישׁיה לבני ישׁיה זכריהו׃
1 Chronicles 24:26 בני מררי מחלי ומושׁי בני יעזיהו בנו׃
1 Chronicles 24:27 בני מררי ליעזיהו בנו ושׁהם וזכור ועברי׃
1 Chronicles 24:28 למחלי אלעזר ולא היה לו בנים׃
1 Chronicles 24:29 לקישׁ בני קישׁ ירחמאל׃
1 Chronicles 24:30 ובני מושׁי מחלי ועדר וירימות אלה בני הלוים לבית אבתיהם׃
1 Chronicles 24:31 ויפילו גם הם גורלות לעמת אחיהם בני אהרן לפני דויד המלך וצדוק ואחימלך וראשׁי האבות לכהנים וללוים אבות הראשׁ לעמת אחיו הקטן׃
1 Chronicles 25:1 ויבדל דויד ושׂרי הצבא לעבדה לבני אסף והימן וידותון הנביאים בכנרות בנבלים ובמצלתים ויהי מספרם אנשׁי מלאכה לעבדתם׃
1 Chronicles 25:2 לבני אסף זכור ויוסף ונתניה ואשׂראלה בני אסף על יד אסף הנבא על ידי המלך׃
1 Chronicles 25:3 לידותון בני ידותון גדליהו וצרי וישׁעיהו חשׁביהו ומתתיהו שׁשׁה על ידי אביהם ידותון בכנור הנבא על הדות והלל ליהוה׃
1 Chronicles 25:4 להימן בני הימן בקיהו מתניהו עזיאל שׁבואל וירימות חנניה חנני אליאתה גדלתי ורממתי עזר ישׁבקשׁה מלותי הותיר מחזיאות׃
1 Chronicles 25:5 כל אלה בנים להימן חזה המלך בדברי האלהים להרים קרן ויתן האלהים להימן בנים ארבעה עשׂר ובנות שׁלושׁ׃
1 Chronicles 25:6 כל אלה על ידי אביהם בשׁיר בית יהוה במצלתים נבלים וכנרות לעבדת בית האלהים על ידי המלך אסף וידותון והימן׃
1 Chronicles 25:7 ויהי מספרם עם אחיהם מלמדי שׁיר ליהוה כל המבין מאתים שׁמונים ושׁמונה׃
1 Chronicles 25:8 ויפילו גורלות משׁמרת לעמת כקטן כגדול מבין עם תלמיד׃
1 Chronicles 25:9 ויצא הגורל הראשׁון לאסף ליוסף גדליהו השׁני הוא ואחיו ובניו שׁנים עשׂר׃
1 Chronicles 25:10 השׁלשׁי זכור בניו ואחיו שׁנים עשׂר׃
1 Chronicles 25:11 הרביעי ליצרי בניו ואחיו שׁנים עשׂר׃
1 Chronicles 25:12 החמישׁי נתניהו בניו ואחיו שׁנים עשׂר׃
1 Chronicles 25:13 השׁשׁי בקיהו בניו ואחיו שׁנים עשׂר׃
1 Chronicles 25:14 השׁבעי ישׂראלה בניו ואחיו שׁנים עשׂר׃
1 Chronicles 25:15 השׁמיני ישׁעיהו בניו ואחיו שׁנים עשׂר׃
1 Chronicles 25:16 התשׁיעי מתניהו בניו ואחיו שׁנים עשׂר׃
1 Chronicles 25:17 העשׂירי שׁמעי בניו ואחיו שׁנים עשׂר׃
1 Chronicles 25:18 עשׁתי עשׂר עזראל בניו ואחיו שׁנים עשׂר׃
1 Chronicles 25:19 השׁנים עשׂר לחשׁביה בניו ואחיו שׁנים עשׂר׃
1 Chronicles 25:20 לשׁלשׁה עשׂר שׁובאל בניו ואחיו שׁנים עשׂר׃
1 Chronicles 25:21 לארבעה עשׂר מתתיהו בניו ואחיו שׁנים עשׂר׃
1 Chronicles 25:22 לחמשׁה עשׂר לירמות בניו ואחיו שׁנים עשׂר׃
1 Chronicles 25:23 לשׁשׁה עשׂר לחנניהו בניו ואחיו שׁנים עשׂר׃
1 Chronicles 25:24 לשׁבעה עשׂר לישׁבקשׁה בניו ואחיו שׁנים עשׂר׃
1 Chronicles 25:25 לשׁמונה עשׂר לחנני בניו ואחיו שׁנים עשׂר׃
1 Chronicles 25:26 לתשׁעה עשׂר למלותי בניו ואחיו שׁנים עשׂר׃
1 Chronicles 25:27 לעשׂרים לאליתה בניו ואחיו שׁנים עשׂר׃
1 Chronicles 25:28 לאחד ועשׂרים להותיר בניו ואחיו שׁנים עשׂר׃
1 Chronicles 25:29 לשׁנים ועשׂרים לגדלתי בניו ואחיו שׁנים עשׂר׃
1 Chronicles 25:30 לשׁלשׁה ועשׂרים למחזיאות בניו ואחיו שׁנים עשׂר׃
1 Chronicles 25:31 לארבעה ועשׂרים לרוממתי עזר בניו ואחיו שׁנים עשׂר׃
1 Chronicles 26:1 למחלקות לשׁערים לקרחים משׁלמיהו בן קרא מן בני אסף׃
1 Chronicles 26:2 ולמשׁלמיהו בנים זכריהו הבכור ידיעאל השׁני זבדיהו השׁלישׁי יתניאל הרביעי׃
1 Chronicles 26:3 עילם החמישׁי יהוחנן השׁשׁי אליהועיני השׁביעי׃
1 Chronicles 26:4 ולעבד אדם בנים שׁמעיה הבכור יהוזבד השׁני יואח השׁלשׁי ושׂכר הרביעי ונתנאל החמישׁי׃
1 Chronicles 26:5 עמיאל השׁשׁי ישׂשכר השׁביעי פעלתי השׁמיני כי ברכו אלהים׃
1 Chronicles 26:6 ולשׁמעיה בנו נולד בנים הממשׁלים לבית אביהם כי גבורי חיל המה׃
1 Chronicles 26:7 בני שׁמעיה עתני ורפאל ועובד אלזבד אחיו בני חיל אליהו וסמכיהו׃
1 Chronicles 26:8 כל אלה מבני עבד אדם המה ובניהם ואחיהם אישׁ חיל בכח לעבדה שׁשׁים ושׁנים לעבד אדם׃
1 Chronicles 26:9 ולמשׁלמיהו בנים ואחים בני חיל שׁמונה עשׂר׃
1 Chronicles 26:10 ולחסה מן בני מררי בנים שׁמרי הראשׁ כי לא היה בכור וישׂימהו אביהו לראשׁ׃
1 Chronicles 26:11 חלקיהו השׁני טבליהו השׁלשׁי זכריהו הרבעי כל בנים ואחים לחסה שׁלשׁה עשׂר׃
1 Chronicles 26:12 לאלה מחלקות השׁערים לראשׁי הגברים משׁמרות לעמת אחיהם לשׁרת בבית יהוה׃
1 Chronicles 26:13 ויפילו גורלות כקטן כגדול לבית אבותם לשׁער ושׁער׃
1 Chronicles 26:14 ויפל הגורל מזרחה לשׁלמיהו וזכריהו בנו יועץ בשׂכל הפילו גורלות ויצא גורלו צפונה׃
1 Chronicles 26:15 לעבד אדם נגבה ולבניו בית האספים׃
1 Chronicles 26:16 לשׁפים ולחסה למערב עם שׁער שׁלכת במסלה העולה משׁמר לעמת משׁמר׃
1 Chronicles 26:17 למזרח הלוים שׁשׁה לצפונה ליום ארבעה לנגבה ליום ארבעה ולאספים שׁנים שׁנים׃
1 Chronicles 26:18 לפרבר למערב ארבעה למסלה שׁנים לפרבר׃
1 Chronicles 26:19 אלה מחלקות השׁערים לבני הקרחי ולבני מררי׃
1 Chronicles 26:20 והלוים אחיה על אוצרות בית האלהים ולאצרות הקדשׁים׃
1 Chronicles 26:21 בני לעדן בני הגרשׁני ללעדן ראשׁי האבות ללעדן הגרשׁני יחיאלי׃
1 Chronicles 26:22 בני יחיאלי זתם ויואל אחיו על אצרות בית יהוה׃
1 Chronicles 26:23 לעמרמי ליצהרי לחברוני לעזיאלי׃
1 Chronicles 26:24 ושׁבאל בן גרשׁום בן משׁה נגיד על האצרות׃
1 Chronicles 26:25 ואחיו לאליעזר רחביהו בנו וישׁעיהו בנו וירם בנו וזכרי בנו ושׁלמות בנו׃
1 Chronicles 26:26 הוא שׁלמות ואחיו על כל אצרות הקדשׁים אשׁר הקדישׁ דויד המלך וראשׁי האבות לשׂרי האלפים והמאות ושׂרי הצבא׃
1 Chronicles 26:27 מן המלחמות ומן השׁלל הקדישׁו לחזק לבית יהוה׃
1 Chronicles 26:28 וכל ההקדישׁ שׁמואל הראה ושׁאול בן קישׁ ואבנר בן נר ויואב בן צרויה כל המקדישׁ על יד שׁלמית ואחיו׃
1 Chronicles 26:29 ליצהרי כנניהו ובניו למלאכה החיצונה על ישׂראל לשׁטרים ולשׁפטים׃
1 Chronicles 26:30 לחברוני חשׁביהו ואחיו בני חיל אלף ושׁבע מאות על פקדת ישׂראל מעבר לירדן מערבה לכל מלאכת יהוה ולעבדת המלך׃
1 Chronicles 26:31 לחברוני יריה הראשׁ לחברוני לתלדתיו לאבות בשׁנת הארבעים למלכות דויד נדרשׁו וימצא בהם גבורי חיל ביעזיר גלעד׃
1 Chronicles 26:32 ואחיו בני חיל אלפים ושׁבע מאות ראשׁי האבות ויפקידם דויד המלך על הראובני והגדי וחצי שׁבט המנשׁי לכל דבר האלהים ודבר המלך׃
1 Chronicles 27:1 ובני ישׂראל למספרם ראשׁי האבות ושׂרי האלפים והמאות ושׁטריהם המשׁרתים את המלך לכל דבר המחלקות הבאה והיצאת חדשׁ בחדשׁ לכל חדשׁי השׁנה המחלקת האחת עשׂרים וארבעה אלף׃
1 Chronicles 27:2 על המחלקת הראשׁונה לחדשׁ הראשׁון ישׁבעם בן זבדיאל ועל מחלקתו עשׂרים וארבעה אלף׃
1 Chronicles 27:3 מן בני פרץ הראשׁ לכל שׂרי הצבאות לחדשׁ הראשׁון׃
1 Chronicles 27:4 ועל מחלקת החדשׁ השׁני דודי האחוחי ומחלקתו ומקלות הנגיד ועל מחלקתו עשׂרים וארבעה אלף׃
1 Chronicles 27:5 שׂר הצבא השׁלישׁי לחדשׁ השׁלישׁי בניהו בן יהוידע הכהן ראשׁ ועל מחלקתו עשׂרים וארבעה אלף׃
1 Chronicles 27:6 הוא בניהו גבור השׁלשׁים ועל השׁלשׁים ומחלקתו עמיזבד בנו׃
1 Chronicles 27:7 הרביעי לחדשׁ הרביעי עשׂה אל אחי יואב וזבדיה בנו אחריו ועל מחלקתו עשׂרים וארבעה אלף׃
1 Chronicles 27:8 החמישׁי לחדשׁ החמישׁי השׂר שׁמהות היזרח ועל מחלקתו עשׂרים וארבעה אלף׃
1 Chronicles 27:9 השׁשׁי לחדשׁ השׁשׁי עירא בן עקשׁ התקועי ועל מחלקתו עשׂרים וארבעה אלף׃
1 Chronicles 27:10 השׁביעי לחדשׁ השׁביעי חלץ הפלוני מן בני אפרים ועל מחלקתו עשׂרים וארבעה אלף׃
1 Chronicles 27:11 השׁמיני לחדשׁ השׁמיני סבכי החשׁתי לזרחי ועל מחלקתו עשׂרים וארבעה אלף׃
1 Chronicles 27:12 התשׁיעי לחדשׁ התשׁיעי אביעזר הענתתי לבנימיני ועל מחלקתו עשׂרים וארבעה אלף׃
1 Chronicles 27:13 העשׂירי לחדשׁ העשׂירי מהרי הנטופתי לזרחי ועל מחלקתו עשׂרים וארבעה אלף׃
1 Chronicles 27:14 עשׁתי עשׂר לעשׁתי עשׂר החדשׁ בניה הפרעתוני מן בני אפרים ועל מחלקתו עשׂרים וארבעה אלף׃
1 Chronicles 27:15 השׁנים עשׂר לשׁנים עשׂר החדשׁ חלדי הנטופתי לעתניאל ועל מחלקתו עשׂרים וארבעה אלף׃
1 Chronicles 27:16 ועל שׁבטי ישׂראל לראובני נגיד אליעזר בן זכרי לשׁמעוני שׁפטיהו בן מעכה׃
1 Chronicles 27:17 ללוי חשׁביה בן קמואל לאהרן צדוק׃
1 Chronicles 27:18 ליהודה אליהו מאחי דויד לישׂשכר עמרי בן מיכאל׃
1 Chronicles 27:19 לזבולן ישׁמעיהו בן עבדיהו לנפתלי ירימות בן עזריאל׃
1 Chronicles 27:20 לבני אפרים הושׁע בן עזזיהו לחצי שׁבט מנשׁה יואל בן פדיהו׃
1 Chronicles 27:21 לחצי המנשׁה גלעדה ידו בן זכריהו לבנימן יעשׂיאל בן אבנר׃
1 Chronicles 27:22 לדן עזראל בן ירחם אלה שׂרי שׁבטי ישׂראל׃
1 Chronicles 27:23 ולא נשׂא דויד מספרם למבן עשׂרים שׁנה ולמטה כי אמר יהוה להרבות את ישׂראל ככוכבי השׁמים׃
1 Chronicles 27:24 יואב בן צרויה החל למנות ולא כלה ויהי בזאת קצף על ישׂראל ולא עלה המספר במספר דברי הימים למלך דויד׃
1 Chronicles 27:25 ועל אצרות המלך עזמות בן עדיאל ועל האצרות בשׂדה בערים ובכפרים ובמגדלות יהונתן בן עזיהו׃
1 Chronicles 27:26 ועל עשׂי מלאכת השׂדה לעבדת האדמה עזרי בן כלוב׃
1 Chronicles 27:27 ועל הכרמים שׁמעי הרמתי ועל שׁבכרמים לאצרות היין זבדי השׁפמי׃
1 Chronicles 27:28 ועל הזיתים והשׁקמים אשׁר בשׁפלה בעל חנן הגדרי ועל אצרות השׁמן יועשׁ׃
1 Chronicles 27:29 ועל הבקר הרעים בשׁרון שׁטרי השׁרוני ועל הבקר בעמקים שׁפט בן עדלי׃
1 Chronicles 27:30 ועל הגמלים אוביל הישׁמעלי ועל האתנות יחדיהו המרנתי׃
1 Chronicles 27:31 ועל הצאן יזיז ההגרי כל אלה שׂרי הרכושׁ אשׁר למלך דויד׃
1 Chronicles 27:32 ויהונתן דוד דויד יועץ אישׁ מבין וסופר הוא ויחיאל בן חכמוני עם בני המלך׃
1 Chronicles 27:33 ואחיתפל יועץ למלך וחושׁי הארכי רע המלך׃
1 Chronicles 27:34 ואחרי אחיתפל יהוידע בן בניהו ואביתר ושׂר צבא למלך יואב׃
1 Chronicles 28:1 ויקהל דויד את כל שׂרי ישׂראל שׂרי השׁבטים ושׂרי המחלקות המשׁרתים את המלך ושׂרי האלפים ושׂרי המאות ושׂרי כל רכושׁ ומקנה למלך ולבניו עם הסריסים והגבורים ולכל גבור חיל אל ירושׁלם׃
1 Chronicles 28:2 ויקם דויד המלך על רגליו ויאמר שׁמעוני אחי ועמי אני עם לבבי לבנות בית מנוחה לארון ברית יהוה ולהדם רגלי אלהינו והכינותי לבנות׃
1 Chronicles 28:3 והאלהים אמר לי לא תבנה בית לשׁמי כי אישׁ מלחמות אתה ודמים שׁפכת׃
1 Chronicles 28:4 ויבחר יהוה אלהי ישׂראל בי מכל בית אבי להיות למלך על ישׂראל לעולם כי ביהודה בחר לנגיד ובבית יהודה בית אבי ובבני אבי בי רצה להמליך על כל ישׂראל׃
1 Chronicles 28:5 ומכל בני כי רבים בנים נתן לי יהוה ויבחר בשׁלמה בני לשׁבת על כסא מלכות יהוה על ישׂראל׃
1 Chronicles 28:6 ויאמר לי שׁלמה בנך הוא יבנה ביתי וחצרותי כי בחרתי בו לי לבן ואני אהיה לו לאב׃
1 Chronicles 28:7 והכינותי את מלכותו עד לעולם אם יחזק לעשׂות מצותי ומשׁפטי כיום הזה׃
1 Chronicles 28:8 ועתה לעיני כל ישׂראל קהל יהוה ובאזני אלהינו שׁמרו ודרשׁו כל מצות יהוה אלהיכם למען תירשׁו את הארץ הטובה והנחלתם לבניכם אחריכם עד עולם׃
1 Chronicles 28:9 ואתה שׁלמה בני דע את אלהי אביך ועבדהו בלב שׁלם ובנפשׁ חפצה כי כל לבבות דורשׁ יהוה וכל יצר מחשׁבות מבין אם תדרשׁנו ימצא לך ואם תעזבנו יזניחך לעד׃
1 Chronicles 28:10 ראה עתה כי יהוה בחר בך לבנות בית למקדשׁ חזק ועשׂה׃
1 Chronicles 28:11 ויתן דויד לשׁלמה בנו את תבנית האולם ואת בתיו וגנזכיו ועליתיו וחדריו הפנימים ובית הכפרת׃
1 Chronicles 28:12 ותבנית כל אשׁר היה ברוח עמו לחצרות בית יהוה ולכל הלשׁכות סביב לאצרות בית האלהים ולאצרות הקדשׁים׃
1 Chronicles 28:13 ולמחלקות הכהנים והלוים ולכל מלאכת עבודת בית יהוה ולכל כלי עבודת בית יהוה׃
1 Chronicles 28:14 לזהב במשׁקל לזהב לכל כלי עבודה ועבודה לכל כלי הכסף במשׁקל לכל כלי עבודה ועבודה׃
1 Chronicles 28:15 ומשׁקל למנרות הזהב ונרתיהם זהב במשׁקל מנורה ומנורה ונרתיה ולמנרות הכסף במשׁקל למנורה ונרתיה כעבודת מנורה ומנורה׃
1 Chronicles 28:16 ואת הזהב משׁקל לשׁלחנות המערכת לשׁלחן ושׁלחן וכסף לשׁלחנות הכסף׃
1 Chronicles 28:17 והמזלגות והמזרקות והקשׂות זהב טהור ולכפורי הזהב במשׁקל לכפור וכפור ולכפורי הכסף במשׁקל לכפור וכפור׃
1 Chronicles 28:18 ולמזבח הקטרת זהב מזקק במשׁקל ולתבנית המרכבה הכרבים זהב לפרשׂים וסככים על ארון ברית יהוה׃
1 Chronicles 28:19 הכל בכתב מיד יהוה עלי השׂכיל כל מלאכות התבנית׃
1 Chronicles 28:20 ויאמר דויד לשׁלמה בנו חזק ואמץ ועשׂה אל תירא ואל תחת כי יהוה אלהים אלהי עמך לא ירפך ולא יעזבך עד לכלות כל מלאכת עבודת בית יהוה׃
1 Chronicles 28:21 והנה מחלקות הכהנים והלוים לכל עבודת בית האלהים ועמך בכל מלאכה לכל נדיב בחכמה לכל עבודה והשׂרים וכל העם לכל דבריך׃
1 Chronicles 29:1 ויאמר דויד המלך לכל הקהל שׁלמה בני אחד בחר בו אלהים נער ורך והמלאכה גדולה כי לא לאדם הבירה כי ליהוה אלהים׃
1 Chronicles 29:2 וככל כחי הכינותי לבית אלהי הזהב לזהב והכסף לכסף והנחשׁת לנחשׁת הברזל לברזל והעצים לעצים אבני שׁהם ומלואים אבני פוך ורקמה וכל אבן יקרה ואבני שׁישׁ לרב׃
1 Chronicles 29:3 ועוד ברצותי בבית אלהי ישׁ לי סגלה זהב וכסף נתתי לבית אלהי למעלה מכל הכינותי לבית הקדשׁ׃
1 Chronicles 29:4 שׁלשׁת אלפים ככרי זהב מזהב אופיר ושׁבעת אלפים ככר כסף מזקק לטוח קירות הבתים׃
1 Chronicles 29:5 לזהב לזהב ולכסף לכסף ולכל מלאכה ביד חרשׁים ומי מתנדב למלאות ידו היום ליהוה׃
1 Chronicles 29:6 ויתנדבו שׂרי האבות ושׂרי שׁבטי ישׂראל ושׂרי האלפים והמאות ולשׂרי מלאכת המלך׃
1 Chronicles 29:7 ויתנו לעבודת בית האלהים זהב ככרים חמשׁת אלפים ואדרכנים רבו וכסף ככרים עשׂרת אלפים ונחשׁת רבו ושׁמונת אלפים ככרים וברזל מאה אלף ככרים׃
1 Chronicles 29:8 והנמצא אתו אבנים נתנו לאוצר בית יהוה על יד יחיאל הגרשׁני׃
1 Chronicles 29:9 וישׂמחו העם על התנדבם כי בלב שׁלם התנדבו ליהוה וגם דויד המלך שׂמח שׂמחה גדולה׃
1 Chronicles 29:10 ויברך דויד את יהוה לעיני כל הקהל ויאמר דויד ברוך אתה יהוה אלהי ישׂראל אבינו מעולם ועד עולם׃
1 Chronicles 29:11 לך יהוה הגדלה והגבורה והתפארת והנצח וההוד כי כל בשׁמים ובארץ לך יהוה הממלכה והמתנשׂא לכל לראשׁ׃
1 Chronicles 29:12 והעשׁר והכבוד מלפניך ואתה מושׁל בכל ובידך כח וגבורה ובידך לגדל ולחזק לכל׃
1 Chronicles 29:13 ועתה אלהינו מודים אנחנו לך ומהללים לשׁם תפארתך׃
1 Chronicles 29:14 וכי מי אני ומי עמי כי נעצר כח להתנדב כזאת כי ממך הכל ומידך נתנו׃
1 Chronicles 29:15 כי גרים אנחנו לפניך ותושׁבים ככל אבתינו כצל ימינו על הארץ ואין מקוה׃
1 Chronicles 29:16 יהוה אלהינו כל ההמון הזה אשׁר הכיננו לבנות לך בית לשׁם קדשׁך מידך היא ולך הכל׃
1 Chronicles 29:17 וידעתי אלהי כי אתה בחן לבב ומישׁרים תרצה אני בישׁר לבבי התנדבתי כל אלה ועתה עמך הנמצאו פה ראיתי בשׂמחה להתנדב׃
1 Chronicles 29:18 יהוה אלהי אברהם יצחק וישׂראל אבתינו שׁמרה זאת לעולם ליצר מחשׁבות לבב עמך והכן לבבם אליך׃
1 Chronicles 29:19 ולשׁלמה בני תן לבב שׁלם לשׁמור מצותיך עדותיך וחקיך ולעשׂות הכל ולבנות הבירה אשׁר הכינותי׃
1 Chronicles 29:20 ויאמר דויד לכל הקהל ברכו נא את יהוה אלהיכם ויברכו כל הקהל ליהוה אלהי אבתיהם ויקדו וישׁתחוו ליהוה ולמלך׃
1 Chronicles 29:21 ויזבחו ליהוה זבחים ויעלו עלות ליהוה למחרת היום ההוא פרים אלף אילים אלף כבשׂים אלף ונסכיהם וזבחים לרב לכל ישׂראל׃
1 Chronicles 29:22 ויאכלו וישׁתו לפני יהוה ביום ההוא בשׂמחה גדולה וימליכו שׁנית לשׁלמה בן דויד וימשׁחו ליהוה לנגיד ולצדוק לכהן׃
1 Chronicles 29:23 וישׁב שׁלמה על כסא יהוה למלך תחת דויד אביו ויצלח וישׁמעו אליו כל ישׂראל׃
1 Chronicles 29:24 וכל השׂרים והגברים וגם כל בני המלך דויד נתנו יד תחת שׁלמה המלך׃
1 Chronicles 29:25 ויגדל יהוה את שׁלמה למעלה לעיני כל ישׂראל ויתן עליו הוד מלכות אשׁר לא היה על כל מלך לפניו על ישׂראל׃
1 Chronicles 29:26 ודויד בן ישׁי מלך על כל ישׂראל׃
1 Chronicles 29:27 והימים אשׁר מלך על ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלושׁ׃
1 Chronicles 29:28 וימת בשׂיבה טובה שׂבע ימים עשׁר וכבוד וימלך שׁלמה בנו תחתיו׃
1 Chronicles 29:29 ודברי דויד המלך הראשׁנים והאחרנים הנם כתובים על דברי שׁמואל הראה ועל דברי נתן הנביא ועל דברי גד החזה׃
1 Chronicles 29:30 עם כל מלכותו וגבורתו והעתים אשׁר עברו עליו ועל ישׂראל ועל כל ממלכות הארצות׃
2 Chronicles 1:1 ויתחזק שׁלמה בן דויד על מלכותו ויהוה אלהיו עמו ויגדלהו למעלה׃
2 Chronicles 1:2 ויאמר שׁלמה לכל ישׂראל לשׂרי האלפים והמאות ולשׁפטים ולכל נשׂיא לכל ישׂראל ראשׁי האבות׃
2 Chronicles 1:3 וילכו שׁלמה וכל הקהל עמו לבמה אשׁר בגבעון כי שׁם היה אהל מועד האלהים אשׁר עשׂה משׁה עבד יהוה במדבר׃
2 Chronicles 1:4 אבל ארון האלהים העלה דויד מקרית יערים בהכין לו דויד כי נטה לו אהל בירושׁלם׃
2 Chronicles 1:5 ומזבח הנחשׁת אשׁר עשׂה בצלאל בן אורי בן חור שׂם לפני משׁכן יהוה וידרשׁהו שׁלמה והקהל׃
2 Chronicles 1:6 ויעל שׁלמה שׁם על מזבח הנחשׁת לפני יהוה אשׁר לאהל מועד ויעל עליו עלות אלף׃
2 Chronicles 1:7 בלילה ההוא נראה אלהים לשׁלמה ויאמר לו שׁאל מה אתן׃
2 Chronicles 1:8 ויאמר שׁלמה לאלהים אתה עשׂית עם דויד אבי חסד גדול והמלכתני תחתיו׃
2 Chronicles 1:9 עתה יהוה אלהים יאמן דברך עם דויד אבי כי אתה המלכתני על עם רב כעפר הארץ׃
2 Chronicles 1:10 עתה חכמה ומדע תן לי ואצאה לפני העם הזה ואבואה כי מי ישׁפט את עמך הזה הגדול׃
2 Chronicles 1:11 ויאמר אלהים לשׁלמה יען אשׁר היתה זאת עם לבבך ולא שׁאלת עשׁר נכסים וכבוד ואת נפשׁ שׂנאיך וגם ימים רבים לא שׁאלת ותשׁאל לך חכמה ומדע אשׁר תשׁפוט את עמי אשׁר המלכתיך עליו׃
2 Chronicles 1:12 החכמה והמדע נתון לך ועשׁר ונכסים וכבוד אתן לך אשׁר לא היה כן למלכים אשׁר לפניך ואחריך לא יהיה כן׃
2 Chronicles 1:13 ויבא שׁלמה לבמה אשׁר בגבעון ירושׁלם מלפני אהל מועד וימלך על ישׂראל׃
2 Chronicles 1:14 ויאסף שׁלמה רכב ופרשׁים ויהי לו אלף וארבע מאות רכב ושׁנים עשׂר אלף פרשׁים ויניחם בערי הרכב ועם המלך בירושׁלם׃
2 Chronicles 1:15 ויתן המלך את הכסף ואת הזהב בירושׁלם כאבנים ואת הארזים נתן כשׁקמים אשׁר בשׁפלה לרב׃
2 Chronicles 1:16 ומוצא הסוסים אשׁר לשׁלמה ממצרים ומקוא סחרי המלך מקוא יקחו במחיר׃
2 Chronicles 1:17 ויעלו ויוציאו ממצרים מרכבה בשׁשׁ מאות כסף וסוס בחמשׁים ומאה וכן לכל מלכי החתים ומלכי ארם בידם יוציאו׃
2 Chronicles 2:1 (1:18) ויאמר שׁלמה לבנות בית לשׁם יהוה ובית למלכותו׃
2 Chronicles 2:2 (2:1) ויספר שׁלמה שׁבעים אלף אישׁ סבל ושׁמונים אלף אישׁ חצב בהר ומנצחים עליהם שׁלשׁת אלפים ושׁשׁ מאות׃
2 Chronicles 2:3 (2:2) וישׁלח שׁלמה אל חורם מלך צר לאמר כאשׁר עשׂית עם דויד אבי ותשׁלח לו ארזים לבנות לו בית לשׁבת׃
2 Chronicles 2:4 (2:3) הנה אני בונה בית לשׁם יהוה אלהי להקדישׁ לו להקטיר לפניו קטרת סמים ומערכת תמיד ועלות לבקר ולערב לשׁבתות ולחדשׁים ולמועדי יהוה אלהינו לעולם זאת על ישׂראל׃
2 Chronicles 2:5 (2:4) והבית אשׁר אני בונה גדול כי גדול אלהינו מכל האלהים׃
2 Chronicles 2:6 (2:5) ומי יעצר כח לבנות לו בית כי השׁמים ושׁמי השׁמים לא יכלכלהו ומי אני אשׁר אבנה לו בית כי אם להקטיר לפניו׃
2 Chronicles 2:7 (2:6) ועתה שׁלח לי אישׁ חכם לעשׂות בזהב ובכסף ובנחשׁת ובברזל ובארגון וכרמיל ותכלת וידע לפתח פתוחים עם החכמים אשׁר עמי ביהודה ובירושׁלם אשׁר הכין דויד אבי׃
2 Chronicles 2:8 (2:7) ושׁלח לי עצי ארזים ברושׁים ואלגומים מהלבנון כי אני ידעתי אשׁר עבדיך יודעים לכרות עצי לבנון והנה עבדי עם עבדיך׃
2 Chronicles 2:9 (2:8) ולהכין לי עצים לרב כי הבית אשׁר אני בונה גדול והפלא׃
2 Chronicles 2:10 (2:9) והנה לחטבים לכרתי העצים נתתי חטים מכות לעבדיך כרים עשׂרים אלף ושׂערים כרים עשׂרים אלף ויין בתים עשׂרים אלף ושׁמן בתים עשׂרים אלף׃
2 Chronicles 2:11 (2:10) ויאמר חורם מלך צר בכתב וישׁלח אל שׁלמה באהבת יהוה את עמו נתנך עליהם מלך׃
2 Chronicles 2:12 (2:11) ויאמר חורם ברוך יהוה אלהי ישׂראל אשׁר עשׂה את השׁמים ואת הארץ אשׁר נתן לדויד המלך בן חכם יודע שׂכל ובינה אשׁר יבנה בית ליהוה ובית למלכותו׃
2 Chronicles 2:13 (2:12) ועתה שׁלחתי אישׁ חכם יודע בינה לחורם אבי׃
2 Chronicles 2:14 (2:13) בן אשׁה מן בנות דן ואביו אישׁ צרי יודע לעשׂות בזהב ובכסף בנחשׁת בברזל באבנים ובעצים בארגמן בתכלת ובבוץ ובכרמיל ולפתח כל פתוח ולחשׁב כל מחשׁבת אשׁר ינתן לו עם חכמיך וחכמי אדני דויד אביך׃
2 Chronicles 2:15 (2:14) ועתה החטים והשׂערים השׁמן והיין אשׁר אמר אדני ישׁלח לעבדיו׃
2 Chronicles 2:16 (2:15) ואנחנו נכרת עצים מן הלבנון ככל צרכך ונביאם לך רפסדות על ים יפו ואתה תעלה אתם ירושׁלם׃
2 Chronicles 2:17 (2:16) ויספר שׁלמה כל האנשׁים הגירים אשׁר בארץ ישׂראל אחרי הספר אשׁר ספרם דויד אביו וימצאו מאה וחמשׁים אלף ושׁלשׁת אלפים ושׁשׁ מאות׃
2 Chronicles 2:18 (2:17) ויעשׂ מהם שׁבעים אלף סבל ושׁמנים אלף חצב בהר ושׁלשׁת אלפים ושׁשׁ מאות מנצחים להעביד את העם׃
2 Chronicles 3:1 ויחל שׁלמה לבנות את בית יהוה בירושׁלם בהר המוריה אשׁר נראה לדויד אביהו אשׁר הכין במקום דויד בגרן ארנן היבוסי׃
2 Chronicles 3:2 ויחל לבנות בחדשׁ השׁני בשׁני בשׁנת ארבע למלכותו׃
2 Chronicles 3:3 ואלה הוסד שׁלמה לבנות את בית האלהים הארך אמות במדה הראשׁונה אמות שׁשׁים ורחב אמות עשׂרים׃
2 Chronicles 3:4 והאולם אשׁר על פני הארך על פני רחב הבית אמות עשׂרים והגבה מאה ועשׂרים ויצפהו מפנימה זהב טהור׃
2 Chronicles 3:5 ואת הבית הגדול חפה עץ ברושׁים ויחפהו זהב טוב ויעל עליו תמרים ושׁרשׁרות׃
2 Chronicles 3:6 ויצף את הבית אבן יקרה לתפארת והזהב זהב פרוים׃
2 Chronicles 3:7 ויחף את הבית הקרות הספים וקירותיו ודלתותיו זהב ופתח כרובים על הקירות׃
2 Chronicles 3:8 ויעשׂ את בית קדשׁ הקדשׁים ארכו על פני רחב הבית אמות עשׂרים ורחבו אמות עשׂרים ויחפהו זהב טוב לככרים שׁשׁ מאות׃
2 Chronicles 3:9 ומשׁקל למסמרות לשׁקלים חמשׁים זהב והעליות חפה זהב׃
2 Chronicles 3:10 ויעשׂ בבית קדשׁ הקדשׁים כרובים שׁנים מעשׂה צעצעים ויצפו אתם זהב׃
2 Chronicles 3:11 וכנפי הכרובים ארכם אמות עשׂרים כנף האחד לאמות חמשׁ מגעת לקיר הבית והכנף האחרת אמות חמשׁ מגיע לכנף הכרוב האחר׃
2 Chronicles 3:12 וכנף הכרוב האחד אמות חמשׁ מגיע לקיר הבית והכנף האחרת אמות חמשׁ דבקה לכנף הכרוב האחר׃
2 Chronicles 3:13 כנפי הכרובים האלה פרשׂים אמות עשׂרים והם עמדים על רגליהם ופניהם לבית׃
2 Chronicles 3:14 ויעשׂ את הפרכת תכלת וארגמן וכרמיל ובוץ ויעל עליו כרובים׃
2 Chronicles 3:15 ויעשׂ לפני הבית עמודים שׁנים אמות שׁלשׁים וחמשׁ ארך והצפת אשׁר על ראשׁו אמות חמשׁ׃
2 Chronicles 3:16 ויעשׂ שׁרשׁרות בדביר ויתן על ראשׁ העמדים ויעשׂ רמונים מאה ויתן בשׁרשׁרות׃
2 Chronicles 3:17 ויקם את העמודים על פני ההיכל אחד מימין ואחד מהשׂמאול ויקרא שׁם הימיני יכין ושׁם השׂמאלי בעז׃
2 Chronicles 4:1 ויעשׂ מזבח נחשׁת עשׂרים אמה ארכו ועשׂרים אמה רחבו ועשׂר אמות קומתו׃
2 Chronicles 4:2 ויעשׂ את הים מוצק עשׂר באמה משׂפתו אל שׂפתו עגול סביב וחמשׁ באמה קומתו וקו שׁלשׁים באמה יסב אתו סביב׃
2 Chronicles 4:3 ודמות בקרים תחת לו סביב סביב סובבים אתו עשׂר באמה מקיפים את הים סביב שׁנים טורים הבקר יצוקים במצקתו׃
2 Chronicles 4:4 עומד על שׁנים עשׂר בקר שׁלשׁה פנים צפונה ושׁלושׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל אחריהם ביתה׃
2 Chronicles 4:5 ועביו טפח ושׂפתו כמעשׂה שׂפת כוס פרח שׁושׁנה מחזיק בתים שׁלשׁת אלפים יכיל׃
2 Chronicles 4:6 ויעשׂ כיורים עשׂרה ויתן חמשׁה מימין וחמשׁה משׂמאול לרחצה בהם את מעשׂה העולה ידיחו בם והים לרחצה לכהנים׃
2 Chronicles 4:7 ויעשׂ את מנרות הזהב עשׂר כמשׁפטם ויתן בהיכל חמשׁ מימין וחמשׁ משׂמאול׃
2 Chronicles 4:8 ויעשׂ שׁלחנות עשׂרה וינח בהיכל חמשׁה מימין וחמשׁה משׂמאול ויעשׂ מזרקי זהב מאה׃
2 Chronicles 4:9 ויעשׂ חצר הכהנים והעזרה הגדולה ודלתות לעזרה ודלתותיהם צפה נחשׁת׃
2 Chronicles 4:10 ואת הים נתן מכתף הימנית קדמה ממול נגבה׃
2 Chronicles 4:11 ויעשׂ חורם את הסירות ואת היעים ואת המזרקות ויכל חירם לעשׂות את המלאכה אשׁר עשׂה למלך שׁלמה בבית האלהים׃
2 Chronicles 4:12 עמודים שׁנים והגלות והכתרות על ראשׁ העמודים שׁתים והשׂבכות שׁתים לכסות את שׁתי גלות הכתרות אשׁר על ראשׁ העמודים׃
2 Chronicles 4:13 ואת הרמונים ארבע מאות לשׁתי השׂבכות שׁנים טורים רמונים לשׂבכה האחת לכסות את שׁתי גלות הכתרות אשׁר על פני העמודים׃
2 Chronicles 4:14 ואת המכנות עשׂה ואת הכירות עשׂה על המכנות׃
2 Chronicles 4:15 את הים אחד ואת הבקר שׁנים עשׂר תחתיו׃
2 Chronicles 4:16 ואת הסירות ואת היעים ואת המזלגות ואת כל כליהם עשׂה חורם אביו למלך שׁלמה לבית יהוה נחשׁת מרוק׃
2 Chronicles 4:17 בככר הירדן יצקם המלך בעבי האדמה בין סכות ובין צרדתה׃
2 Chronicles 4:18 ויעשׂ שׁלמה כל הכלים האלה לרב מאד כי לא נחקר משׁקל הנחשׁת׃
2 Chronicles 4:19 ויעשׂ שׁלמה את כל הכלים אשׁר בית האלהים ואת מזבח הזהב ואת השׁלחנות ועליהם לחם הפנים׃
2 Chronicles 4:20 ואת המנרות ונרתיהם לבערם כמשׁפט לפני הדביר זהב סגור׃
2 Chronicles 4:21 והפרח והנרות והמלקחים זהב הוא מכלות זהב׃
2 Chronicles 4:22 והמזמרות והמזרקות והכפות והמחתות זהב סגור ופתח הבית דלתותיו הפנימיות לקדשׁ הקדשׁים ודלתי הבית להיכל זהב׃
2 Chronicles 5:1 ותשׁלם כל המלאכה אשׁר עשׂה שׁלמה לבית יהוה ויבא שׁלמה את קדשׁי דויד אביו ואת הכסף ואת הזהב ואת כל הכלים נתן באצרות בית האלהים׃
2 Chronicles 5:2 אז יקהיל שׁלמה את זקני ישׂראל ואת כל ראשׁי המטות נשׂיאי האבות לבני ישׂראל אל ירושׁלם להעלות את ארון ברית יהוה מעיר דויד היא ציון׃
2 Chronicles 5:3 ויקהלו אל המלך כל אישׁ ישׂראל בחג הוא החדשׁ השׁבעי׃
2 Chronicles 5:4 ויבאו כל זקני ישׂראל וישׂאו הלוים את הארון׃
2 Chronicles 5:5 ויעלו את הארון ואת אהל מועד ואת כל כלי הקדשׁ אשׁר באהל העלו אתם הכהנים הלוים׃
2 Chronicles 5:6 והמלך שׁלמה וכל עדת ישׂראל הנועדים עליו לפני הארון מזבחים צאן ובקר אשׁר לא יספרו ולא ימנו מרב׃
2 Chronicles 5:7 ויביאו הכהנים את ארון ברית יהוה אל מקומו אל דביר הבית אל קדשׁ הקדשׁים אל תחת כנפי הכרובים׃
2 Chronicles 5:8 ויהיו הכרובים פרשׂים כנפים על מקום הארון ויכסו הכרובים על הארון ועל בדיו מלמעלה׃
2 Chronicles 5:9 ויאריכו הבדים ויראו ראשׁי הבדים מן הארון על פני הדביר ולא יראו החוצה ויהי שׁם עד היום הזה׃
2 Chronicles 5:10 אין בארון רק שׁני הלחות אשׁר נתן משׁה בחרב אשׁר כרת יהוה עם בני ישׂראל בצאתם ממצרים׃
2 Chronicles 5:11 ויהי בצאת הכהנים מן הקדשׁ כי כל הכהנים הנמצאים התקדשׁו אין לשׁמור למחלקות׃
2 Chronicles 5:12 והלוים המשׁררים לכלם לאסף להימן לידתון ולבניהם ולאחיהם מלבשׁים בוץ במצלתים ובנבלים וכנרות עמדים מזרח למזבח ועמהם כהנים למאה ועשׂרים מחצררים בחצצרות׃
2 Chronicles 5:13 ויהי כאחד למחצצרים ולמשׁררים להשׁמיע קול אחד להלל ולהדות ליהוה וכהרים קול בחצצרות ובמצלתים ובכלי השׁיר ובהלל ליהוה כי טוב כי לעולם חסדו והבית מלא ענן בית יהוה׃
2 Chronicles 5:14 ולא יכלו הכהנים לעמוד לשׁרת מפני הענן כי מלא כבוד יהוה את בית האלהים׃
2 Chronicles 6:1 אז אמר שׁלמה יהוה אמר לשׁכון בערפל׃
2 Chronicles 6:2 ואני בניתי בית זבל לך ומכון לשׁבתך עולמים׃
2 Chronicles 6:3 ויסב המלך את פניו ויברך את כל קהל ישׂראל וכל קהל ישׂראל עומד׃
2 Chronicles 6:4 ויאמר ברוך יהוה אלהי ישׂראל אשׁר דבר בפיו את דויד אבי ובידיו מלא לאמר׃
2 Chronicles 6:5 מן היום אשׁר הוצאתי את עמי מארץ מצרים לא בחרתי בעיר מכל שׁבטי ישׂראל לבנות בית להיות שׁמי שׁם ולא בחרתי באישׁ להיות נגיד על עמי ישׂראל׃
2 Chronicles 6:6 ואבחר בירושׁלם להיות שׁמי שׁם ואבחר בדויד להיות על עמי ישׂראל׃
2 Chronicles 6:7 ויהי עם לבב דויד אבי לבנות בית לשׁם יהוה אלהי ישׂראל׃
2 Chronicles 6:8 ויאמר יהוה אל דויד אבי יען אשׁר היה עם לבבך לבנות בית לשׁמי הטיבות כי היה עם לבבך׃
2 Chronicles 6:9 רק אתה לא תבנה הבית כי בנך היוצא מחלציך הוא יבנה הבית לשׁמי׃
2 Chronicles 6:10 ויקם יהוה את דברו אשׁר דבר ואקום תחת דויד אבי ואשׁב על כסא ישׂראל כאשׁר דבר יהוה ואבנה הבית לשׁם יהוה אלהי ישׂראל׃
2 Chronicles 6:11 ואשׂים שׁם את הארון אשׁר שׁם ברית יהוה אשׁר כרת עם בני ישׂראל׃
2 Chronicles 6:12 ויעמד לפני מזבח יהוה נגד כל קהל ישׂראל ויפרשׂ כפיו׃
2 Chronicles 6:13 כי עשׂה שׁלמה כיור נחשׁת ויתנהו בתוך העזרה חמשׁ אמות ארכו וחמשׁ אמות רחבו ואמות שׁלושׁ קומתו ויעמד עליו ויברך על ברכיו נגד כל קהל ישׂראל ויפרשׂ כפיו השׁמימה׃
2 Chronicles 6:14 ויאמר יהוה אלהי ישׂראל אין כמוך אלהים בשׁמים ובארץ שׁמר הברית והחסד לעבדיך ההלכים לפניך בכל לבם׃
2 Chronicles 6:15 אשׁר שׁמרת לעבדך דויד אבי את אשׁר דברת לו ותדבר בפיך ובידך מלאת כיום הזה׃
2 Chronicles 6:16 ועתה יהוה אלהי ישׂראל שׁמר לעבדך דויד אבי את אשׁר דברת לו לאמר לא יכרת לך אישׁ מלפני יושׁב על כסא ישׂראל רק אם ישׁמרו בניך את דרכם ללכת בתורתי כאשׁר הלכת לפני׃
2 Chronicles 6:17 ועתה יהוה אלהי ישׂראל יאמן דברך אשׁר דברת לעבדך לדויד׃
2 Chronicles 6:18 כי האמנם ישׁב אלהים את האדם על הארץ הנה שׁמים ושׁמי השׁמים לא יכלכלוך אף כי הבית הזה אשׁר בניתי׃
2 Chronicles 6:19 ופנית אל תפלת עבדך ואל תחנתו יהוה אלהי לשׁמע אל הרנה ואל התפלה אשׁר עבדך מתפלל לפניך׃
2 Chronicles 6:20 להיות עיניך פתחות אל הבית הזה יומם ולילה אל המקום אשׁר אמרת לשׂום שׁמך שׁם לשׁמוע אל התפלה אשׁר יתפלל עבדך אל המקום הזה׃
2 Chronicles 6:21 ושׁמעת אל תחנוני עבדך ועמך ישׂראל אשׁר יתפללו אל המקום הזה ואתה תשׁמע ממקום שׁבתך מן השׁמים ושׁמעת וסלחת׃
2 Chronicles 6:22 אם יחטא אישׁ לרעהו ונשׁא בו אלה להאלתו ובא אלה לפני מזבחך בבית הזה׃
2 Chronicles 6:23 ואתה תשׁמע מן השׁמים ועשׂית ושׁפטת את עבדיך להשׁיב לרשׁע לתת דרכו בראשׁו ולהצדיק צדיק לתת לו כצדקתו׃
2 Chronicles 6:24 ואם ינגף עמך ישׂראל לפני אויב כי יחטאו לך ושׁבו והודו את שׁמך והתפללו והתחננו לפניך בבית הזה׃
2 Chronicles 6:25 ואתה תשׁמע מן השׁמים וסלחת לחטאת עמך ישׂראל והשׁיבותם אל האדמה אשׁר נתתה להם ולאבתיהם׃
2 Chronicles 6:26 בהעצר השׁמים ולא יהיה מטר כי יחטאו לך והתפללו אל המקום הזה והודו את שׁמך מחטאתם ישׁובון כי תענם׃
2 Chronicles 6:27 ואתה תשׁמע השׁמים וסלחת לחטאת עבדיך ועמך ישׂראל כי תורם אל הדרך הטובה אשׁר ילכו בה ונתתה מטר על ארצך אשׁר נתתה לעמך לנחלה׃
2 Chronicles 6:28 רעב כי יהיה בארץ דבר כי יהיה שׁדפון וירקון ארבה וחסיל כי יהיה כי יצר לו אויביו בארץ שׁעריו כל נגע וכל מחלה׃
2 Chronicles 6:29 כל תפלה כל תחנה אשׁר יהיה לכל האדם ולכל עמך ישׂראל אשׁר ידעו אישׁ נגעו ומכאבו ופרשׂ כפיו אל הבית הזה׃
2 Chronicles 6:30 ואתה תשׁמע מן השׁמים מכון שׁבתך וסלחת ונתתה לאישׁ ככל דרכיו אשׁר תדע את לבבו כי אתה לבדך ידעת את לבב בני האדם׃
2 Chronicles 6:31 למען ייראוך ללכת בדרכיך כל הימים אשׁר הם חיים על פני האדמה אשׁר נתתה לאבתינו׃
2 Chronicles 6:32 וגם אל הנכרי אשׁר לא מעמך ישׂראל הוא ובא מארץ רחוקה למען שׁמך הגדול וידך החזקה וזרועך הנטויה ובאו והתפללו אל הבית הזה׃
2 Chronicles 6:33 ואתה תשׁמע מן השׁמים ממכון שׁבתך ועשׂית ככל אשׁר יקרא אליך הנכרי למען ידעו כל עמי הארץ את שׁמך וליראה אתך כעמך ישׂראל ולדעת כי שׁמך נקרא על הבית הזה אשׁר בניתי׃
2 Chronicles 6:34 כי יצא עמך למלחמה על אויביו בדרך אשׁר תשׁלחם והתפללו אליך דרך העיר הזאת אשׁר בחרת בה והבית אשׁר בניתי לשׁמך׃
2 Chronicles 6:35 ושׁמעת מן השׁמים את תפלתם ואת תחנתם ועשׂית משׁפטם׃
2 Chronicles 6:36 כי יחטאו לך כי אין אדם אשׁר לא יחטא ואנפת בם ונתתם לפני אויב ושׁבום שׁוביהם אל ארץ רחוקה או קרובה׃
2 Chronicles 6:37 והשׁיבו אל לבבם בארץ אשׁר נשׁבו שׁם ושׁבו והתחננו אליך בארץ שׁבים לאמר חטאנו העוינו ורשׁענו׃
2 Chronicles 6:38 ושׁבו אליך בכל לבם ובכל נפשׁם בארץ שׁבים אשׁר שׁבו אתם והתפללו דרך ארצם אשׁר נתתה לאבותם והעיר אשׁר בחרת ולבית אשׁר בניתי לשׁמך׃
2 Chronicles 6:39 ושׁמעת מן השׁמים ממכון שׁבתך את תפלתם ואת תחנתיהם ועשׂית משׁפטם וסלחת לעמך אשׁר חטאו׃
2 Chronicles 6:40 עתה אלהי יהיו נא עיניך פתחות ואזניך קשׁבות לתפלת המקום הזה׃
2 Chronicles 6:41 ועתה קומה יהוה אלהים לנוחך אתה וארון עזך כהניך יהוה אלהים ילבשׁו תשׁועה וחסידיך ישׂמחו בטוב׃
2 Chronicles 6:42 יהוה אלהים אל תשׁב פני משׁיחיך זכרה לחסדי דויד עבדך׃
2 Chronicles 7:1 וככלות שׁלמה להתפלל והאשׁ ירדה מהשׁמים ותאכל העלה והזבחים וכבוד יהוה מלא את הבית׃
2 Chronicles 7:2 ולא יכלו הכהנים לבוא אל בית יהוה כי מלא כבוד יהוה את בית יהוה׃
2 Chronicles 7:3 וכל בני ישׂראל ראים ברדת האשׁ וכבוד יהוה על הבית ויכרעו אפים ארצה על הרצפה וישׁתחוו והודות ליהוה כי טוב כי לעולם חסדו׃
2 Chronicles 7:4 והמלך וכל העם זבחים זבח לפני יהוה׃
2 Chronicles 7:5 ויזבח המלך שׁלמה את זבח הבקר עשׂרים ושׁנים אלף וצאן מאה ועשׂרים אלף ויחנכו את בית האלהים המלך וכל העם׃
2 Chronicles 7:6 והכהנים על משׁמרותם עמדים והלוים בכלי שׁיר יהוה אשׁר עשׂה דויד המלך להדות ליהוה כי לעולם חסדו בהלל דויד בידם והכהנים מחצצרים נגדם וכל ישׂראל עמדים׃
2 Chronicles 7:7 ויקדשׁ שׁלמה את תוך החצר אשׁר לפני בית יהוה כי עשׂה שׁם העלות ואת חלבי השׁלמים כי מזבח הנחשׁת אשׁר עשׂה שׁלמה לא יכול להכיל את העלה ואת המנחה ואת החלבים׃
2 Chronicles 7:8 ויעשׂ שׁלמה את החג בעת ההיא שׁבעת ימים וכל ישׂראל עמו קהל גדול מאד מלבוא חמת עד נחל מצרים׃
2 Chronicles 7:9 ויעשׂו ביום השׁמיני עצרת כי חנכת המזבח עשׂו שׁבעת ימים והחג שׁבעת ימים׃
2 Chronicles 7:10 וביום עשׂרים ושׁלשׁה לחדשׁ השׁביעי שׁלח את העם לאהליהם שׂמחים וטובי לב על הטובה אשׁר עשׂה יהוה לדויד ולשׁלמה ולישׂראל עמו׃
2 Chronicles 7:11 ויכל שׁלמה את בית יהוה ואת בית המלך ואת כל הבא על לב שׁלמה לעשׂות בבית יהוה ובביתו הצליח׃
2 Chronicles 7:12 וירא יהוה אל שׁלמה בלילה ויאמר לו שׁמעתי את תפלתך ובחרתי במקום הזה לי לבית זבח׃
2 Chronicles 7:13 הן אעצר השׁמים ולא יהיה מטר והן אצוה על חגב לאכול הארץ ואם אשׁלח דבר בעמי׃
2 Chronicles 7:14 ויכנעו עמי אשׁר נקרא שׁמי עליהם ויתפללו ויבקשׁו פני וישׁבו מדרכיהם הרעים ואני אשׁמע מן השׁמים ואסלח לחטאתם וארפא את ארצם׃
2 Chronicles 7:15 עתה עיני יהיו פתחות ואזני קשׁבות לתפלת המקום הזה׃
2 Chronicles 7:16 ועתה בחרתי והקדשׁתי את הבית הזה להיות שׁמי שׁם עד עולם והיו עיני ולבי שׁם כל הימים׃
2 Chronicles 7:17 ואתה אם תלך לפני כאשׁר הלך דויד אביך ולעשׂות ככל אשׁר צויתיך וחקי ומשׁפטי תשׁמור׃
2 Chronicles 7:18 והקימותי את כסא מלכותך כאשׁר כרתי לדויד אביך לאמר לא יכרת לך אישׁ מושׁל בישׂראל׃
2 Chronicles 7:19 ואם תשׁובון אתם ועזבתם חקותי ומצותי אשׁר נתתי לפניכם והלכתם ועבדתם אלהים אחרים והשׁתחויתם׃
2 Chronicles 7:20 ונתשׁתים מעל אדמתי אשׁר נתתי להם ואת הבית הזה אשׁר הקדשׁתי לשׁמי אשׁליך מעל פני ואתננו למשׁל ולשׁנינה בכל העמים׃
2 Chronicles 7:21 והבית הזה אשׁר היה עליון לכל עבר עליו ישׁם ואמר במה עשׂה יהוה ככה לארץ הזאת ולבית הזה׃
2 Chronicles 7:22 ואמרו על אשׁר עזבו את יהוה אלהי אבתיהם אשׁר הוציאם מארץ מצרים ויחזיקו באלהים אחרים וישׁתחוו להם ויעבדום על כן הביא עליהם את כל הרעה הזאת׃
2 Chronicles 8:1 ויהי מקץ עשׂרים שׁנה אשׁר בנה שׁלמה את בית יהוה ואת ביתו׃
2 Chronicles 8:2 והערים אשׁר נתן חורם לשׁלמה בנה שׁלמה אתם ויושׁב שׁם את בני ישׂראל׃
2 Chronicles 8:3 וילך שׁלמה חמת צובה ויחזק עליה׃
2 Chronicles 8:4 ויבן את תדמר במדבר ואת כל ערי המסכנות אשׁר בנה בחמת׃
2 Chronicles 8:5 ויבן את בית חורון העליון ואת בית חורון התחתון ערי מצור חומות דלתים ובריח׃
2 Chronicles 8:6 ואת בעלת ואת כל ערי המסכנות אשׁר היו לשׁלמה ואת כל ערי הרכב ואת ערי הפרשׁים ואת כל חשׁק שׁלמה אשׁר חשׁק לבנות בירושׁלם ובלבנון ובכל ארץ ממשׁלתו׃
2 Chronicles 8:7 כל העם הנותר מן החתי והאמרי והפרזי והחוי והיבוסי אשׁר לא מישׂראל המה׃
2 Chronicles 8:8 מן בניהם אשׁר נותרו אחריהם בארץ אשׁר לא כלום בני ישׂראל ויעלם שׁלמה למס עד היום הזה׃
2 Chronicles 8:9 ומן בני ישׂראל אשׁר לא נתן שׁלמה לעבדים למלאכתו כי המה אנשׁי מלחמה ושׂרי שׁלישׁיו ושׂרי רכבו ופרשׁיו׃
2 Chronicles 8:10 ואלה שׂרי הנציבים אשׁר למלך שׁלמה חמשׁים ומאתים הרדים בעם׃
2 Chronicles 8:11 ואת בת פרעה העלה שׁלמה מעיר דויד לבית אשׁר בנה לה כי אמר לא תשׁב אשׁה לי בבית דויד מלך ישׂראל כי קדשׁ המה אשׁר באה אליהם ארון יהוה׃
2 Chronicles 8:12 אז העלה שׁלמה עלות ליהוה על מזבח יהוה אשׁר בנה לפני האולם׃
2 Chronicles 8:13 ובדבר יום ביום להעלות כמצות משׁה לשׁבתות ולחדשׁים ולמועדות שׁלושׁ פעמים בשׁנה בחג המצות ובחג השׁבעות ובחג הסכות׃
2 Chronicles 8:14 ויעמד כמשׁפט דויד אביו את מחלקות הכהנים על עבדתם והלוים על משׁמרותם להלל ולשׁרת נגד הכהנים לדבר יום ביומו והשׁוערים במחלקותם לשׁער ושׁער כי כן מצות דויד אישׁ האלהים׃
2 Chronicles 8:15 ולא סרו מצות המלך על הכהנים והלוים לכל דבר ולאצרות׃
2 Chronicles 8:16 ותכן כל מלאכת שׁלמה עד היום מוסד בית יהוה ועד כלתו שׁלם בית יהוה׃
2 Chronicles 8:17 אז הלך שׁלמה לעציון גבר ואל אילות על שׂפת הים בארץ אדום׃
2 Chronicles 8:18 וישׁלח לו חורם ביד עבדיו אוניות ועבדים יודעי ים ויבאו עם עבדי שׁלמה אופירה ויקחו משׁם ארבע מאות וחמשׁים ככר זהב ויביאו אל המלך שׁלמה׃
2 Chronicles 9:1 ומלכת שׁבא שׁמעה את שׁמע שׁלמה ותבוא לנסות את שׁלמה בחידות בירושׁלם בחיל כבד מאד וגמלים נשׂאים בשׂמים וזהב לרב ואבן יקרה ותבוא אל שׁלמה ותדבר עמו את כל אשׁר היה עם לבבה׃
2 Chronicles 9:2 ויגד לה שׁלמה את כל דבריה ולא נעלם דבר משׁלמה אשׁר לא הגיד׃
2 Chronicles 9:3 ותרא מלכת שׁבא את חכמת שׁלמה והבית אשׁר בנה׃
2 Chronicles 9:4 ומאכל שׁלחנו ומושׁב עבדיו ומעמד משׁרתיו ומלבושׁיהם ומשׁקיו ומלבושׁיהם ועליתו אשׁר יעלה בית יהוה ולא היה עוד בה רוח׃
2 Chronicles 9:5 ותאמר אל המלך אמת הדבר אשׁר שׁמעתי בארצי על דבריך ועל חכמתך׃
2 Chronicles 9:6 ולא האמנתי לדבריהם עד אשׁר באתי ותראינה עיני והנה לא הגד לי חצי מרבית חכמתך יספת על השׁמועה אשׁר שׁמעתי׃
2 Chronicles 9:7 אשׁרי אנשׁיך ואשׁרי עבדיך אלה העמדים לפניך תמיד ושׁמעים את חכמתך׃
2 Chronicles 9:8 יהי יהוה אלהיך ברוך אשׁר חפץ בך לתתך על כסאו למלך ליהוה אלהיך באהבת אלהיך את ישׂראל להעמידו לעולם ויתנך עליהם למלך לעשׂות משׁפט וצדקה׃
2 Chronicles 9:9 ותתן למלך מאה ועשׂרים ככר זהב ובשׂמים לרב מאד ואבן יקרה ולא היה כבשׂם ההוא אשׁר נתנה מלכת שׁבא למלך שׁלמה׃
2 Chronicles 9:10 וגם עבדי חירם ועבדי שׁלמה אשׁר הביאו זהב מאופיר הביאו עצי אלגומים ואבן יקרה׃
2 Chronicles 9:11 ויעשׂ המלך את עצי האלגומים מסלות לבית יהוה ולבית המלך וכנרות ונבלים לשׁרים ולא נראו כהם לפנים בארץ יהודה׃
2 Chronicles 9:12 והמלך שׁלמה נתן למלכת שׁבא את כל חפצה אשׁר שׁאלה מלבד אשׁר הביאה אל המלך ותהפך ותלך לארצה היא ועבדיה׃
2 Chronicles 9:13 ויהי משׁקל הזהב אשׁר בא לשׁלמה בשׁנה אחת שׁשׁ מאות ושׁשׁים ושׁשׁ ככרי זהב׃
2 Chronicles 9:14 לבד מאנשׁי התרים והסחרים מביאים וכל מלכי ערב ופחות הארץ מביאים זהב וכסף לשׁלמה׃
2 Chronicles 9:15 ויעשׂ המלך שׁלמה מאתים צנה זהב שׁחוט שׁשׁ מאות זהב שׁחוט יעלה על הצנה האחת׃
2 Chronicles 9:16 ושׁלשׁ מאות מגנים זהב שׁחוט שׁלשׁ מאות זהב יעלה על המגן האחת ויתנם המלך בבית יער הלבנון׃
2 Chronicles 9:17 ויעשׂ המלך כסא שׁן גדול ויצפהו זהב טהור׃
2 Chronicles 9:18 ושׁשׁ מעלות לכסא וכבשׁ בזהב לכסא מאחזים וידות מזה ומזה על מקום השׁבת ושׁנים אריות עמדים אצל הידות׃
2 Chronicles 9:19 ושׁנים עשׂר אריות עמדים שׁם על שׁשׁ המעלות מזה ומזה לא נעשׂה כן לכל ממלכה׃
2 Chronicles 9:20 וכל כלי משׁקה המלך שׁלמה זהב וכל כלי בית יער הלבנון זהב סגור אין כסף נחשׁב בימי שׁלמה למאומה׃
2 Chronicles 9:21 כי אניות למלך הלכות תרשׁישׁ עם עבדי חורם אחת לשׁלושׁ שׁנים תבואנה אניות תרשׁישׁ נשׂאות זהב וכסף שׁנהבים וקופים ותוכיים׃
2 Chronicles 9:22 ויגדל המלך שׁלמה מכל מלכי הארץ לעשׁר וחכמה׃
2 Chronicles 9:23 וכל מלכי הארץ מבקשׁים את פני שׁלמה לשׁמע את חכמתו אשׁר נתן האלהים בלבו׃
2 Chronicles 9:24 והם מביאים אישׁ מנחתו כלי כסף וכלי זהב ושׂלמות נשׁק ובשׂמים סוסים ופרדים דבר שׁנה בשׁנה׃
2 Chronicles 9:25 ויהי לשׁלמה ארבעת אלפים אריות סוסים ומרכבות ושׁנים עשׂר אלף פרשׁים ויניחם בערי הרכב ועם המלך בירושׁלם׃
2 Chronicles 9:26 ויהי מושׁל בכל המלכים מן הנהר ועד ארץ פלשׁתים ועד גבול מצרים׃
2 Chronicles 9:27 ויתן המלך את הכסף בירושׁלם כאבנים ואת הארזים נתן כשׁקמים אשׁר בשׁפלה לרב׃
2 Chronicles 9:28 ומוציאים סוסים ממצרים לשׁלמה ומכל הארצות׃
2 Chronicles 9:29 ושׁאר דברי שׁלמה הראשׁנים והאחרונים הלא הם כתובים על דברי נתן הנביא ועל נבואת אחיה השׁילוני ובחזות יעדי החזה על ירבעם בן נבט׃
2 Chronicles 9:30 וימלך שׁלמה בירושׁלם על כל ישׂראל ארבעים שׁנה׃
2 Chronicles 9:31 וישׁכב שׁלמה עם אבתיו ויקברהו בעיר דויד אביו וימלך רחבעם בנו תחתיו׃
2 Chronicles 10:1 וילך רחבעם שׁכמה כי שׁכם באו כל ישׂראל להמליך אתו׃
2 Chronicles 10:2 ויהי כשׁמע ירבעם בן נבט והוא במצרים אשׁר ברח מפני שׁלמה המלך וישׁב ירבעם ממצרים׃
2 Chronicles 10:3 וישׁלחו ויקראו לו ויבא ירבעם וכל ישׂראל וידברו אל רחבעם לאמר׃
2 Chronicles 10:4 אביך הקשׁה את עלנו ועתה הקל מעבדת אביך הקשׁה ומעלו הכבד אשׁר נתן עלינו ונעבדך׃
2 Chronicles 10:5 ויאמר אלהם עוד שׁלשׁת ימים ושׁובו אלי וילך העם׃
2 Chronicles 10:6 ויועץ המלך רחבעם את הזקנים אשׁר היו עמדים לפני שׁלמה אביו בהיתו חי לאמר איך אתם נועצים להשׁיב לעם הזה דבר׃
2 Chronicles 10:7 וידברו אליו לאמר אם תהיה לטוב להעם הזה ורציתם ודברת אלהם דברים טובים והיו לך עבדים כל הימים׃
2 Chronicles 10:8 ויעזב את עצת הזקנים אשׁר יעצהו ויועץ את הילדים אשׁר גדלו אתו העמדים לפניו׃
2 Chronicles 10:9 ויאמר אלהם מה אתם נועצים ונשׁיב דבר את העם הזה אשׁר דברו אלי לאמר הקל מן העל אשׁר נתן אביך עלינו׃
2 Chronicles 10:10 וידברו אתו הילדים אשׁר גדלו אתו לאמר כה תאמר לעם אשׁר דברו אליך לאמר אביך הכביד את עלנו ואתה הקל מעלינו כה תאמר אלהם קטני עבה ממתני אבי׃
2 Chronicles 10:11 ועתה אבי העמיס עליכם על כבד ואני אסיף על עלכם אבי יסר אתכם בשׁוטים ואני בעקרבים׃
2 Chronicles 10:12 ויבא ירבעם וכל העם אל רחבעם ביום השׁלשׁי כאשׁר דבר המלך לאמר שׁובו אלי ביום השׁלשׁי׃
2 Chronicles 10:13 ויענם המלך קשׁה ויעזב המלך רחבעם את עצת הזקנים׃
2 Chronicles 10:14 וידבר אלהם כעצת הילדים לאמר אכביד את עלכם ואני אסיף עליו אבי יסר אתכם בשׁוטים ואני בעקרבים׃
2 Chronicles 10:15 ולא שׁמע המלך אל העם כי היתה נסבה מעם האלהים למען הקים יהוה את דברו אשׁר דבר ביד אחיהו השׁלוני אל ירבעם בן נבט׃
2 Chronicles 10:16 וכל ישׂראל כי לא שׁמע המלך להם וישׁיבו העם את המלך לאמר מה לנו חלק בדויד ולא נחלה בבן ישׁי אישׁ לאהליך ישׂראל עתה ראה ביתך דויד וילך כל ישׂראל לאהליו׃
2 Chronicles 10:17 ובני ישׂראל הישׁבים בערי יהודה וימלך עליהם רחבעם׃
2 Chronicles 10:18 וישׁלח המלך רחבעם את הדרם אשׁר על המס וירגמו בו בני ישׂראל אבן וימת והמלך רחבעם התאמץ לעלות במרכבה לנוס ירושׁלם׃
2 Chronicles 10:19 ויפשׁעו ישׂראל בבית דויד עד היום הזה׃
2 Chronicles 11:1 ויבא רחבעם ירושׁלם ויקהל את בית יהודה ובנימן מאה ושׁמונים אלף בחור עשׂה מלחמה להלחם עם ישׂראל להשׁיב את הממלכה לרחבעם׃
2 Chronicles 11:2 ויהי דבר יהוה אל שׁמעיהו אישׁ האלהים לאמר׃
2 Chronicles 11:3 אמר אל רחבעם בן שׁלמה מלך יהודה ואל כל ישׂראל ביהודה ובנימן לאמר׃
2 Chronicles 11:4 כה אמר יהוה לא תעלו ולא תלחמו עם אחיכם שׁובו אישׁ לביתו כי מאתי נהיה הדבר הזה וישׁמעו את דברי יהוה וישׁבו מלכת אל ירבעם׃
2 Chronicles 11:5 וישׁב רחבעם בירושׁלם ויבן ערים למצור ביהודה׃
2 Chronicles 11:6 ויבן את בית לחם ואת עיטם ואת תקוע׃
2 Chronicles 11:7 ואת בית צור ואת שׂוכו ואת עדלם׃
2 Chronicles 11:8 ואת גת ואת מרשׁה ואת זיף׃
2 Chronicles 11:9 ואת אדורים ואת לכישׁ ואת עזקה׃
2 Chronicles 11:10 ואת צרעה ואת אילון ואת חברון אשׁר ביהודה ובבנימן ערי מצרות׃
2 Chronicles 11:11 ויחזק את המצרות ויתן בהם נגידים ואצרות מאכל ושׁמן ויין׃
2 Chronicles 11:12 ובכל עיר ועיר צנות ורמחים ויחזקם להרבה מאד ויהי לו יהודה ובנימן׃
2 Chronicles 11:13 והכהנים והלוים אשׁר בכל ישׂראל התיצבו עליו מכל גבולם׃
2 Chronicles 11:14 כי עזבו הלוים את מגרשׁיהם ואחזתם וילכו ליהודה ולירושׁלם כי הזניחם ירבעם ובניו מכהן ליהוה׃
2 Chronicles 11:15 ויעמד לו כהנים לבמות ולשׂעירים ולעגלים אשׁר עשׂה׃
2 Chronicles 11:16 ואחריהם מכל שׁבטי ישׂראל הנתנים את לבבם לבקשׁ את יהוה אלהי ישׂראל באו ירושׁלם לזבוח ליהוה אלהי אבותיהם׃
2 Chronicles 11:17 ויחזקו את מלכות יהודה ויאמצו את רחבעם בן שׁלמה לשׁנים שׁלושׁ כי הלכו בדרך דויד ושׁלמה לשׁנים שׁלושׁ׃
2 Chronicles 11:18 ויקח לו רחבעם אשׁה את מחלת בן ירימות בן דויד אביהיל בת אליאב בן ישׁי׃
2 Chronicles 11:19 ותלד לו בנים את יעושׁ ואת שׁמריה ואת זהם׃
2 Chronicles 11:20 ואחריה לקח את מעכה בת אבשׁלום ותלד לו את אביה ואת עתי ואת זיזא ואת שׁלמית׃
2 Chronicles 11:21 ויאהב רחבעם את מעכה בת אבשׁלום מכל נשׁיו ופילגשׁיו כי נשׁים שׁמונה עשׂרה נשׂא ופילגשׁים שׁשׁים ויולד עשׂרים ושׁמונה בנים ושׁשׁים בנות׃
2 Chronicles 11:22 ויעמד לראשׁ רחבעם את אביה בן מעכה לנגיד באחיו כי להמליכו׃
2 Chronicles 11:23 ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישׁאל המון נשׁים׃
2 Chronicles 12:1 ויהי כהכין מלכות רחבעם וכחזקתו עזב את תורת יהוה וכל ישׂראל עמו׃
2 Chronicles 12:2 ויהי בשׁנה החמישׁית למלך רחבעם עלה שׁישׁק מלך מצרים על ירושׁלם כי מעלו ביהוה׃
2 Chronicles 12:3 באלף ומאתים רכב ובשׁשׁים אלף פרשׁים ואין מספר לעם אשׁר באו עמו ממצרים לובים סכיים וכושׁים׃
2 Chronicles 12:4 וילכד את ערי המצרות אשׁר ליהודה ויבא עד ירושׁלם׃
2 Chronicles 12:5 ושׁמעיה הנביא בא אל רחבעם ושׂרי יהודה אשׁר נאספו אל ירושׁלם מפני שׁישׁק ויאמר להם כה אמר יהוה אתם עזבתם אתי ואף אני עזבתי אתכם ביד שׁישׁק׃
2 Chronicles 12:6 ויכנעו שׂרי ישׂראל והמלך ויאמרו צדיק יהוה׃
2 Chronicles 12:7 ובראות יהוה כי נכנעו היה דבר יהוה אל שׁמעיה לאמר נכנעו לא אשׁחיתם ונתתי להם כמעט לפליטה ולא תתך חמתי בירושׁלם ביד שׁישׁק׃
2 Chronicles 12:8 כי יהיו לו לעבדים וידעו עבודתי ועבודת ממלכות הארצות׃
2 Chronicles 12:9 ויעל שׁישׁק מלך מצרים על ירושׁלם ויקח את אצרות בית יהוה ואת אצרות בית המלך את הכל לקח ויקח את מגני הזהב אשׁר עשׂה שׁלמה׃
2 Chronicles 12:10 ויעשׂ המלך רחבעם תחתיהם מגני נחשׁת והפקיד על יד שׂרי הרצים השׁמרים פתח בית המלך׃
2 Chronicles 12:11 ויהי מדי בוא המלך בית יהוה באו הרצים ונשׂאום והשׁבום אל תא הרצים׃
2 Chronicles 12:12 ובהכנעו שׁב ממנו אף יהוה ולא להשׁחית לכלה וגם ביהודה היה דברים טובים׃
2 Chronicles 12:13 ויתחזק המלך רחבעם בירושׁלם וימלך כי בן ארבעים ואחת שׁנה רחבעם במלכו ושׁבע עשׂרה שׁנה מלך בירושׁלם העיר אשׁר בחר יהוה לשׂום את שׁמו שׁם מכל שׁבטי ישׂראל ושׁם אמו נעמה העמנית׃
2 Chronicles 12:14 ויעשׂ הרע כי לא הכין לבו לדרושׁ את יהוה׃
2 Chronicles 12:15 ודברי רחבעם הראשׁנים והאחרונים הלא הם כתובים בדברי שׁמעיה הנביא ועדו החזה להתיחשׂ ומלחמות רחבעם וירבעם כל הימים׃
2 Chronicles 12:16 וישׁכב רחבעם עם אבתיו ויקבר בעיר דויד וימלך אביה בנו תחתיו׃
2 Chronicles 13:1 בשׁנת שׁמונה עשׂרה למלך ירבעם וימלך אביה על יהודה׃
2 Chronicles 13:2 שׁלושׁ שׁנים מלך בירושׁלם ושׁם אמו מיכיהו בת אוריאל מן גבעה ומלחמה היתה בין אביה ובין ירבעם׃
2 Chronicles 13:3 ויאסר אביה את המלחמה בחיל גבורי מלחמה ארבע מאות אלף אישׁ בחור וירבעם ערך עמו מלחמה בשׁמונה מאות אלף אישׁ בחור גבור חיל׃
2 Chronicles 13:4 ויקם אביה מעל להר צמרים אשׁר בהר אפרים ויאמר שׁמעוני ירבעם וכל ישׂראל׃
2 Chronicles 13:5 הלא לכם לדעת כי יהוה אלהי ישׂראל נתן ממלכה לדויד על ישׂראל לעולם לו ולבניו ברית מלח׃
2 Chronicles 13:6 ויקם ירבעם בן נבט עבד שׁלמה בן דויד וימרד על אדניו׃
2 Chronicles 13:7 ויקבצו עליו אנשׁים רקים בני בליעל ויתאמצו על רחבעם בן שׁלמה ורחבעם היה נער ורך לבב ולא התחזק לפניהם׃
2 Chronicles 13:8 ועתה אתם אמרים להתחזק לפני ממלכת יהוה ביד בני דויד ואתם המון רב ועמכם עגלי זהב אשׁר עשׂה לכם ירבעם לאלהים׃
2 Chronicles 13:9 הלא הדחתם את כהני יהוה את בני אהרן והלוים ותעשׂו לכם כהנים כעמי הארצות כל הבא למלא ידו בפר בן בקר ואילם שׁבעה והיה כהן ללא אלהים׃
2 Chronicles 13:10 ואנחנו יהוה אלהינו ולא עזבנהו וכהנים משׁרתים ליהוה בני אהרן והלוים במלאכת׃
2 Chronicles 13:11 ומקטרים ליהוה עלות בבקר בבקר ובערב בערב וקטרת סמים ומערכת לחם על השׁלחן הטהור ומנורת הזהב ונרתיה לבער בערב בערב כי שׁמרים אנחנו את משׁמרת יהוה אלהינו ואתם עזבתם אתו׃
2 Chronicles 13:12 והנה עמנו בראשׁ האלהים וכהניו וחצצרות התרועה להריע עליכם בני ישׂראל אל תלחמו עם יהוה אלהי אבתיכם כי לא תצליחו׃
2 Chronicles 13:13 וירבעם הסב את המארב לבוא מאחריהם ויהיו לפני יהודה והמארב מאחריהם׃
2 Chronicles 13:14 ויפנו יהודה והנה להם המלחמה פנים ואחור ויצעקו ליהוה והכהנים מחצצרים בחצצרות׃
2 Chronicles 13:15 ויריעו אישׁ יהודה ויהי בהריע אישׁ יהודה והאלהים נגף את ירבעם וכל ישׂראל לפני אביה ויהודה׃
2 Chronicles 13:16 וינוסו בני ישׂראל מפני יהודה ויתנם אלהים בידם׃
2 Chronicles 13:17 ויכו בהם אביה ועמו מכה רבה ויפלו חללים מישׂראל חמשׁ מאות אלף אישׁ בחור׃
2 Chronicles 13:18 ויכנעו בני ישׂראל בעת ההיא ויאמצו בני יהודה כי נשׁענו על יהוה אלהי אבותיהם׃
2 Chronicles 13:19 וירדף אביה אחרי ירבעם וילכד ממנו ערים את בית אל ואת בנותיה ואת ישׁנה ואת בנותיה ואת עפרון ובנתיה׃
2 Chronicles 13:20 ולא עצר כח ירבעם עוד בימי אביהו ויגפהו יהוה וימת׃
2 Chronicles 13:21 ויתחזק אביהו וישׂא לו נשׁים ארבע עשׂרה ויולד עשׂרים ושׁנים בנים ושׁשׁ עשׂרה בנות׃
2 Chronicles 13:22 ויתר דברי אביה ודרכיו ודבריו כתובים במדרשׁ הנביא עדו׃
2 Chronicles 14:1 (13:23) וישׁכב אביה עם אבתיו ויקברו אתו בעיר דויד וימלך אסא בנו תחתיו בימיו שׁקטה הארץ עשׂר שׁנים׃
2 Chronicles 14:2 (14:1) ויעשׂ אסא הטוב והישׁר בעיני יהוה אלהיו׃
2 Chronicles 14:3 (14:2) ויסר את מזבחות הנכר והבמות וישׁבר את המצבות ויגדע את האשׁרים׃
2 Chronicles 14:4 (14:3) ויאמר ליהודה לדרושׁ את יהוה אלהי אבותיהם ולעשׂות התורה והמצוה׃
2 Chronicles 14:5 (14:4) ויסר מכל ערי יהודה את הבמות ואת החמנים ותשׁקט הממלכה לפניו׃
2 Chronicles 14:6 (14:5) ויבן ערי מצורה ביהודה כי שׁקטה הארץ ואין עמו מלחמה בשׁנים האלה כי הניח יהוה׃
2 Chronicles 14:7 (14:6) ויאמר ליהודה נבנה את הערים האלה ונסב חומה ומגדלים דלתים ובריחים עודנו הארץ לפנינו כי דרשׁנו את יהוה אלהינו דרשׁנו וינח לנו מסביב ויבנו ויצליחו׃
2 Chronicles 14:8 (14:7) ויהי לאסא חיל נשׂא צנה ורמח מיהודה שׁלשׁ מאות אלף ומבנימן נשׂאי מגן ודרכי קשׁת מאתים ושׁמונים אלף כל אלה גבורי חיל׃
2 Chronicles 14:9 (14:8) ויצא אליהם זרח הכושׁי בחיל אלף אלפים ומרכבות שׁלשׁ מאות ויבא עד מרשׁה׃
2 Chronicles 14:10 (14:9) ויצא אסא לפניו ויערכו מלחמה בגיא צפתה למרשׁה׃
2 Chronicles 14:11 (14:10) ויקרא אסא אל יהוה אלהיו ויאמר יהוה אין עמך לעזור בין רב לאין כח עזרנו יהוה אלהינו כי עליך נשׁענו ובשׁמך באנו על ההמון הזה יהוה אלהינו אתה אל יעצר עמך אנושׁ׃
2 Chronicles 14:12 (14:11) ויגף יהוה את הכושׁים לפני אסא ולפני יהודה וינסו הכושׁים׃
2 Chronicles 14:13 (14:12) וירדפם אסא והעם אשׁר עמו עד לגרר ויפל מכושׁים לאין להם מחיה כי נשׁברו לפני יהוה ולפני מחנהו וישׂאו שׁלל הרבה מאד׃
2 Chronicles 14:14 (14:13) ויכו את כל הערים סביבות גרר כי היה פחד יהוה עליהם ויבזו את כל הערים כי בזה רבה היתה׃
2 Chronicles 14:15 (14:14) וגם אהלי מקנה הכו וישׁבו צאן לרב וגמלים וישׁבו ירושׁלם׃
2 Chronicles 15:1 ועזריהו בן עודד היתה עליו רוח אלהים׃
2 Chronicles 15:2 ויצא לפני אסא ויאמר לו שׁמעוני אסא וכל יהודה ובנימן יהוה עמכם בהיותכם עמו ואם תדרשׁהו ימצא לכם ואם תעזבהו יעזב אתכם׃
2 Chronicles 15:3 וימים רבים לישׂראל ללא אלהי אמת וללא כהן מורה וללא תורה׃
2 Chronicles 15:4 וישׁב בצר לו על יהוה אלהי ישׂראל ויבקשׁהו וימצא׃
2 Chronicles 15:5 ובעתים ההם אין שׁלום ליוצא ולבא כי מהומת רבות על כל יושׁבי הארצות׃
2 Chronicles 15:6 וכתתו גוי בגוי ועיר בעיר כי אלהים הממם בכל צרה׃
2 Chronicles 15:7 ואתם חזקו ואל ירפו ידיכם כי ישׁ שׂכר לפעלתכם׃
2 Chronicles 15:8 וכשׁמע אסא הדברים האלה והנבואה עדד הנביא התחזק ויעבר השׁקוצים מכל ארץ יהודה ובנימן ומן הערים אשׁר לכד מהר אפרים ויחדשׁ את מזבח יהוה אשׁר לפני אולם יהוה׃
2 Chronicles 15:9 ויקבץ את כל יהודה ובנימן והגרים עמהם מאפרים ומנשׁה ומשׁמעון כי נפלו עליו מישׂראל לרב בראתם כי יהוה אלהיו עמו׃
2 Chronicles 15:10 ויקבצו ירושׁלם בחדשׁ השׁלישׁי לשׁנת חמשׁ עשׂרה למלכות אסא׃
2 Chronicles 15:11 ויזבחו ליהוה ביום ההוא מן השׁלל הביאו בקר שׁבע מאות וצאן שׁבעת אלפים׃
2 Chronicles 15:12 ויבאו בברית לדרושׁ את יהוה אלהי אבותיהם בכל לבבם ובכל נפשׁם׃
2 Chronicles 15:13 וכל אשׁר לא ידרשׁ ליהוה אלהי ישׂראל יומת למן קטן ועד גדול למאישׁ ועד אשׁה׃
2 Chronicles 15:14 וישׁבעו ליהוה בקול גדול ובתרועה ובחצצרות ובשׁופרות׃
2 Chronicles 15:15 וישׂמחו כל יהודה על השׁבועה כי בכל לבבם נשׁבעו ובכל רצונם בקשׁהו וימצא להם וינח יהוה להם מסביב׃
2 Chronicles 15:16 וגם מעכה אם אסא המלך הסירה מגבירה אשׁר עשׂתה לאשׁרה מפלצת ויכרת אסא את מפלצתה וידק וישׂרף בנחל קדרון׃
2 Chronicles 15:17 והבמות לא סרו מישׂראל רק לבב אסא היה שׁלם כל ימיו׃
2 Chronicles 15:18 ויבא את קדשׁי אביו וקדשׁיו בית האלהים כסף וזהב וכלים׃
2 Chronicles 15:19 ומלחמה לא היתה עד שׁנת שׁלשׁים וחמשׁ למלכות אסא׃
2 Chronicles 16:1 בשׁנת שׁלשׁים ושׁשׁ למלכות אסא עלה בעשׁא מלך ישׂראל על יהודה ויבן את הרמה לבלתי תת יוצא ובא לאסא מלך יהודה׃
2 Chronicles 16:2 ויצא אסא כסף וזהב מאצרות בית יהוה ובית המלך וישׁלח אל בן הדד מלך ארם היושׁב בדרמשׂק לאמר׃
2 Chronicles 16:3 ברית ביני ובינך ובין אבי ובין אביך הנה שׁלחתי לך כסף וזהב לך הפר בריתך את בעשׁא מלך ישׂראל ויעלה מעלי׃
2 Chronicles 16:4 וישׁמע בן הדד אל המלך אסא וישׁלח את שׂרי החילים אשׁר לו אל ערי ישׂראל ויכו את עיון ואת דן ואת אבל מים ואת כל מסכנות ערי נפתלי׃
2 Chronicles 16:5 ויהי כשׁמע בעשׁא ויחדל מבנות את הרמה וישׁבת את מלאכתו׃
2 Chronicles 16:6 ואסא המלך לקח את כל יהודה וישׂאו את אבני הרמה ואת עציה אשׁר בנה בעשׁא ויבן בהם את גבע ואת המצפה׃
2 Chronicles 16:7 ובעת ההיא בא חנני הראה אל אסא מלך יהודה ויאמר אליו בהשׁענך על מלך ארם ולא נשׁענת על יהוה אלהיך על כן נמלט חיל מלך ארם מידך׃
2 Chronicles 16:8 הלא הכושׁים והלובים היו לחיל לרב לרכב ולפרשׁים להרבה מאד ובהשׁענך על יהוה נתנם בידך׃
2 Chronicles 16:9 כי יהוה עיניו משׁטטות בכל הארץ להתחזק עם לבבם שׁלם אליו נסכלת על זאת כי מעתה ישׁ עמך מלחמות׃
2 Chronicles 16:10 ויכעס אסא אל הראה ויתנהו בית המהפכת כי בזעף עמו על זאת וירצץ אסא מן העם בעת ההיא׃
2 Chronicles 16:11 והנה דברי אסא הראשׁונים והאחרונים הנם כתובים על ספר המלכים ליהודה וישׂראל׃
2 Chronicles 16:12 ויחלא אסא בשׁנת שׁלושׁים ותשׁע למלכותו ברגליו עד למעלה חליו וגם בחליו לא דרשׁ את יהוה כי ברפאים׃
2 Chronicles 16:13 וישׁכב אסא עם אבתיו וימת בשׁנת ארבעים ואחת למלכו׃
2 Chronicles 16:14 ויקברהו בקברתיו אשׁר כרה לו בעיר דויד וישׁכיבהו במשׁכב אשׁר מלא בשׂמים וזנים מרקחים במרקחת מעשׂה וישׂרפו לו שׂרפה גדולה עד למאד׃
2 Chronicles 17:1 וימלך יהושׁפט בנו תחתיו ויתחזק על ישׂראל׃
2 Chronicles 17:2 ויתן חיל בכל ערי יהודה הבצרות ויתן נציבים בארץ יהודה ובערי אפרים אשׁר לכד אסא אביו׃
2 Chronicles 17:3 ויהי יהוה עם יהושׁפט כי הלך בדרכי דויד אביו הראשׁנים ולא דרשׁ לבעלים׃
2 Chronicles 17:4 כי לאלהי אביו דרשׁ ובמצותיו הלך ולא כמעשׂה ישׂראל׃
2 Chronicles 17:5 ויכן יהוה את הממלכה בידו ויתנו כל יהודה מנחה ליהושׁפט ויהי לו עשׁר וכבוד לרב׃
2 Chronicles 17:6 ויגבה לבו בדרכי יהוה ועוד הסיר את הבמות ואת האשׁרים מיהודה׃
2 Chronicles 17:7 ובשׁנת שׁלושׁ למלכו שׁלח לשׂריו לבן חיל ולעבדיה ולזכריה ולנתנאל ולמיכיהו ללמד בערי יהודה׃
2 Chronicles 17:8 ועמהם הלוים שׁמעיהו ונתניהו וזבדיהו ועשׂהאל ושׁמרימות ויהונתן ואדניהו וטוביהו וטוב אדוניה הלוים ועמהם אלישׁמע ויהורם הכהנים׃
2 Chronicles 17:9 וילמדו ביהודה ועמהם ספר תורת יהוה ויסבו בכל ערי יהודה וילמדו בעם׃
2 Chronicles 17:10 ויהי פחד יהוה על כל ממלכות הארצות אשׁר סביבות יהודה ולא נלחמו עם יהושׁפט׃
2 Chronicles 17:11 ומן פלשׁתים מביאים ליהושׁפט מנחה וכסף משׂא גם הערביאים מביאים לו צאן אילים שׁבעת אלפים ושׁבע מאות ותישׁים שׁבעת אלפים ושׁבע מאות׃
2 Chronicles 17:12 ויהי יהושׁפט הלך וגדל עד למעלה ויבן ביהודה בירניות וערי מסכנות׃
2 Chronicles 17:13 ומלאכה רבה היה לו בערי יהודה ואנשׁי מלחמה גבורי חיל בירושׁלם׃
2 Chronicles 17:14 ואלה פקדתם לבית אבותיהם ליהודה שׂרי אלפים עדנה השׂר ועמו גבורי חיל שׁלשׁ מאות אלף׃
2 Chronicles 17:15 ועל ידו יהוחנן השׂר ועמו מאתים ושׁמונים אלף׃
2 Chronicles 17:16 ועל ידו עמסיה בן זכרי המתנדב ליהוה ועמו מאתים אלף גבור חיל׃
2 Chronicles 17:17 ומן בנימן גבור חיל אלידע ועמו נשׁקי קשׁת ומגן מאתים אלף׃
2 Chronicles 17:18 ועל ידו יהוזבד ועמו מאה ושׁמונים אלף חלוצי צבא׃
2 Chronicles 17:19 אלה המשׁרתים את המלך מלבד אשׁר נתן המלך בערי המבצר בכל יהודה׃
2 Chronicles 18:1 ויהי ליהושׁפט עשׁר וכבוד לרב ויתחתן לאחאב׃
2 Chronicles 18:2 וירד לקץ שׁנים אל אחאב לשׁמרון ויזבח לו אחאב צאן ובקר לרב ולעם אשׁר עמו ויסיתהו לעלות אל רמות גלעד׃
2 Chronicles 18:3 ויאמר אחאב מלך ישׂראל אל יהושׁפט מלך יהודה התלך עמי רמת גלעד ויאמר לו כמוני כמוך וכעמך עמי ועמך במלחמה׃
2 Chronicles 18:4 ויאמר יהושׁפט אל מלך ישׂראל דרשׁ נא כיום את דבר יהוה׃
2 Chronicles 18:5 ויקבץ מלך ישׂראל את הנבאים ארבע מאות אישׁ ויאמר אלהם הנלך אל רמת גלעד למלחמה אם אחדל ויאמרו עלה ויתן האלהים ביד המלך׃
2 Chronicles 18:6 ויאמר יהושׁפט האין פה נביא ליהוה עוד ונדרשׁה מאתו׃
2 Chronicles 18:7 ויאמר מלך ישׂראל אל יהושׁפט עוד אישׁ אחד לדרושׁ את יהוה מאתו ואני שׂנאתיהו כי איננו מתנבא עלי לטובה כי כל ימיו לרעה הוא מיכיהו בן ימלא ויאמר יהושׁפט אל יאמר המלך כן׃
2 Chronicles 18:8 ויקרא מלך ישׂראל אל סריס אחד ויאמר מהר מיכהו בן ימלא׃
2 Chronicles 18:9 ומלך ישׂראל ויהושׁפט מלך יהודה יושׁבים אישׁ על כסאו מלבשׁים בגדים וישׁבים בגרן פתח שׁער שׁמרון וכל הנביאים מתנבאים לפניהם׃
2 Chronicles 18:10 ויעשׂ לו צדקיהו בן כנענה קרני ברזל ויאמר כה אמר יהוה באלה תנגח את ארם עד כלותם׃
2 Chronicles 18:11 וכל הנבאים נבאים כן לאמר עלה רמת גלעד והצלח ונתן יהוה ביד המלך׃
2 Chronicles 18:12 והמלאך אשׁר הלך לקרא למיכיהו דבר אליו לאמר הנה דברי הנבאים פה אחד טוב אל המלך ויהי נא דברך כאחד מהם ודברת טוב׃
2 Chronicles 18:13 ויאמר מיכיהו חי יהוה כי את אשׁר יאמר אלהי אתו אדבר׃
2 Chronicles 18:14 ויבא אל המלך ויאמר המלך אליו מיכה הנלך אל רמת גלעד למלחמה אם אחדל ויאמר עלו והצליחו וינתנו בידכם׃
2 Chronicles 18:15 ויאמר אליו המלך עד כמה פעמים אני משׁביעך אשׁר לא תדבר אלי רק אמת בשׁם יהוה׃
2 Chronicles 18:16 ויאמר ראיתי את כל ישׂראל נפוצים על ההרים כצאן אשׁר אין להן רעה ויאמר יהוה לא אדנים לאלה ישׁובו אישׁ לביתו בשׁלום׃
2 Chronicles 18:17 ויאמר מלך ישׂראל אל יהושׁפט הלא אמרתי אליך לא יתנבא עלי טוב כי אם לרע׃
2 Chronicles 18:18 ויאמר לכן שׁמעו דבר יהוה ראיתי את יהוה יושׁב על כסאו וכל צבא השׁמים עמדים על ימינו ושׂמאלו׃
2 Chronicles 18:19 ויאמר יהוה מי יפתה את אחאב מלך ישׂראל ויעל ויפל ברמות גלעד ויאמר זה אמר ככה וזה אמר ככה׃
2 Chronicles 18:20 ויצא הרוח ויעמד לפני יהוה ויאמר אני אפתנו ויאמר יהוה אליו במה׃
2 Chronicles 18:21 ויאמר אצא והייתי לרוח שׁקר בפי כל נביאיו ויאמר תפתה וגם תוכל צא ועשׂה כן׃
2 Chronicles 18:22 ועתה הנה נתן יהוה רוח שׁקר בפי נביאיך אלה ויהוה דבר עליך רעה׃
2 Chronicles 18:23 ויגשׁ צדקיהו בן כנענה ויך את מיכיהו על הלחי ויאמר אי זה הדרך עבר רוח יהוה מאתי לדבר אתך׃
2 Chronicles 18:24 ויאמר מיכיהו הנך ראה ביום ההוא אשׁר תבוא חדר בחדר להחבא׃
2 Chronicles 18:25 ויאמר מלך ישׂראל קחו את מיכיהו והשׁיבהו אל אמון שׂר העיר ואל יואשׁ בן המלך׃
2 Chronicles 18:26 ואמרתם כה אמר המלך שׂימו זה בית הכלא והאכלהו לחם לחץ ומים לחץ עד שׁובי בשׁלום׃
2 Chronicles 18:27 ויאמר מיכיהו אם שׁוב תשׁוב בשׁלום לא דבר יהוה בי ויאמר שׁמעו עמים כלם׃
2 Chronicles 18:28 ויעל מלך ישׂראל ויהושׁפט מלך יהודה אל רמת גלעד׃
2 Chronicles 18:29 ויאמר מלך ישׂראל אל יהושׁפט התחפשׂ ובוא במלחמה ואתה לבשׁ בגדיך ויתחפשׂ מלך ישׂראל ויבאו במלחמה׃
2 Chronicles 18:30 ומלך ארם צוה את שׂרי הרכב אשׁר לו לאמר לא תלחמו את הקטן את הגדול כי אם את מלך ישׂראל לבדו׃
2 Chronicles 18:31 ויהי כראות שׂרי הרכב את יהושׁפט והמה אמרו מלך ישׂראל הוא ויסבו עליו להלחם ויזעק יהושׁפט ויהוה עזרו ויסיתם אלהים ממנו׃
2 Chronicles 18:32 ויהי כראות שׂרי הרכב כי לא היה מלך ישׂראל וישׁבו מאחריו׃
2 Chronicles 18:33 ואישׁ משׁך בקשׁת לתמו ויך את מלך ישׂראל בין הדבקים ובין השׁרין ויאמר לרכב הפך ידיך והוצאתני מן המחנה כי החליתי׃
2 Chronicles 18:34 ותעל המלחמה ביום ההוא ומלך ישׂראל היה מעמיד במרכבה נכח ארם עד הערב וימת לעת בוא השׁמשׁ׃
2 Chronicles 19:1 וישׁב יהושׁפט מלך יהודה אל ביתו בשׁלום לירושׁלם׃
2 Chronicles 19:2 ויצא אל פניו יהוא בן חנני החזה ויאמר אל המלך יהושׁפט הלרשׁע לעזר ולשׂנאי יהוה תאהב ובזאת עליך קצף מלפני יהוה׃
2 Chronicles 19:3 אבל דברים טובים נמצאו עמך כי בערת האשׁרות מן הארץ והכינות לבבך לדרשׁ האלהים׃
2 Chronicles 19:4 וישׁב יהושׁפט בירושׁלם וישׁב ויצא בעם מבאר שׁבע עד הר אפרים וישׁיבם אל יהוה אלהי אבותיהם׃
2 Chronicles 19:5 ויעמד שׁפטים בארץ בכל ערי יהודה הבצרות לעיר ועיר׃
2 Chronicles 19:6 ויאמר אל השׁפטים ראו מה אתם עשׂים כי לא לאדם תשׁפטו כי ליהוה ועמכם בדבר משׁפט׃
2 Chronicles 19:7 ועתה יהי פחד יהוה עליכם שׁמרו ועשׂו כי אין עם יהוה אלהינו עולה ומשׂא פנים ומקח שׁחד׃
2 Chronicles 19:8 וגם בירושׁלם העמיד יהושׁפט מן הלוים והכהנים ומראשׁי האבות לישׂראל למשׁפט יהוה ולריב וישׁבו ירושׁלם׃
2 Chronicles 19:9 ויצו עליהם לאמר כה תעשׂון ביראת יהוה באמונה ובלבב שׁלם׃
2 Chronicles 19:10 וכל ריב אשׁר יבוא עליכם מאחיכם הישׁבים בעריהם בין דם לדם בין תורה למצוה לחקים ולמשׁפטים והזהרתם אתם ולא יאשׁמו ליהוה והיה קצף עליכם ועל אחיכם כה תעשׂון ולא תאשׁמו׃
2 Chronicles 19:11 והנה אמריהו כהן הראשׁ עליכם לכל דבר יהוה וזבדיהו בן ישׁמעאל הנגיד לבית יהודה לכל דבר המלך ושׁטרים הלוים לפניכם חזקו ועשׂו ויהי יהוה עם הטוב׃
2 Chronicles 20:1 ויהי אחריכן באו בני מואב ובני עמון ועמהם מהעמונים על יהושׁפט למלחמה׃
2 Chronicles 20:2 ויבאו ויגידו ליהושׁפט לאמר בא עליך המון רב מעבר לים מארם והנם בחצצון תמר היא עין גדי׃
2 Chronicles 20:3 וירא ויתן יהושׁפט את פניו לדרושׁ ליהוה ויקרא צום על כל יהודה׃
2 Chronicles 20:4 ויקבצו יהודה לבקשׁ מיהוה גם מכל ערי יהודה באו לבקשׁ את יהוה׃
2 Chronicles 20:5 ויעמד יהושׁפט בקהל יהודה וירושׁלם בבית יהוה לפני החצר החדשׁה׃
2 Chronicles 20:6 ויאמר יהוה אלהי אבתינו הלא אתה הוא אלהים בשׁמים ואתה מושׁל בכל ממלכות הגוים ובידך כח וגבורה ואין עמך להתיצב׃
2 Chronicles 20:7 הלא אתה אלהינו הורשׁת את ישׁבי הארץ הזאת מלפני עמך ישׂראל ותתנה לזרע אברהם אהבך לעולם׃
2 Chronicles 20:8 וישׁבו בה ויבנו לך בה מקדשׁ לשׁמך לאמר׃
2 Chronicles 20:9 אם תבוא עלינו רעה חרב שׁפוט ודבר ורעב נעמדה לפני הבית הזה ולפניך כי שׁמך בבית הזה ונזעק אליך מצרתנו ותשׁמע ותושׁיע׃
2 Chronicles 20:10 ועתה הנה בני עמון ומואב והר שׂעיר אשׁר לא נתתה לישׂראל לבוא בהם בבאם מארץ מצרים כי סרו מעליהם ולא השׁמידום׃
2 Chronicles 20:11 והנה הם גמלים עלינו לבוא לגרשׁנו מירשׁתך אשׁר הורשׁתנו׃
2 Chronicles 20:12 אלהינו הלא תשׁפט בם כי אין בנו כח לפני ההמון הרב הזה הבא עלינו ואנחנו לא נדע מה נעשׂה כי עליך עינינו׃
2 Chronicles 20:13 וכל יהודה עמדים לפני יהוה גם טפם נשׁיהם ובניהם׃
2 Chronicles 20:14 ויחזיאל בן זכריהו בן בניה בן יעיאל בן מתניה הלוי מן בני אסף היתה עליו רוח יהוה בתוך הקהל׃
2 Chronicles 20:15 ויאמר הקשׁיבו כל יהודה וישׁבי ירושׁלם והמלך יהושׁפט כה אמר יהוה לכם אתם אל תיראו ואל תחתו מפני ההמון הרב הזה כי לא לכם המלחמה כי לאלהים׃
2 Chronicles 20:16 מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל׃
2 Chronicles 20:17 לא לכם להלחם בזאת התיצבו עמדו וראו את ישׁועת יהוה עמכם יהודה וירושׁלם אל תיראו ואל תחתו מחר צאו לפניהם ויהוה עמכם׃
2 Chronicles 20:18 ויקד יהושׁפט אפים ארצה וכל יהודה וישׁבי ירושׁלם נפלו לפני יהוה להשׁתחות ליהוה׃
2 Chronicles 20:19 ויקמו הלוים מן בני הקהתים ומן בני הקרחים להלל ליהוה אלהי ישׂראל בקול גדול למעלה׃
2 Chronicles 20:20 וישׁכימו בבקר ויצאו למדבר תקוע ובצאתם עמד יהושׁפט ויאמר שׁמעוני יהודה וישׁבי ירושׁלם האמינו ביהוה אלהיכם ותאמנו האמינו בנביאיו והצליחו׃
2 Chronicles 20:21 ויועץ אל העם ויעמד משׁררים ליהוה ומהללים להדרת קדשׁ בצאת לפני החלוץ ואמרים הודו ליהוה כי לעולם חסדו׃
2 Chronicles 20:22 ובעת החלו ברנה ותהלה נתן יהוה מארבים על בני עמון מואב והר שׂעיר הבאים ליהודה וינגפו׃
2 Chronicles 20:23 ויעמדו בני עמון ומואב על ישׁבי הר שׂעיר להחרים ולהשׁמיד וככלותם ביושׁבי שׂעיר עזרו אישׁ ברעהו למשׁחית׃
2 Chronicles 20:24 ויהודה בא על המצפה למדבר ויפנו אל ההמון והנם פגרים נפלים ארצה ואין פליטה׃
2 Chronicles 20:25 ויבא יהושׁפט ועמו לבז את שׁללם וימצאו בהם לרב ורכושׁ ופגרים וכלי חמדות וינצלו להם לאין משׂא ויהיו ימים שׁלושׁה בזזים את השׁלל כי רב הוא׃
2 Chronicles 20:26 וביום הרבעי נקהלו לעמק ברכה כי שׁם ברכו את יהוה על כן קראו את שׁם המקום ההוא עמק ברכה עד היום׃
2 Chronicles 20:27 וישׁבו כל אישׁ יהודה וירושׁלם ויהושׁפט בראשׁם לשׁוב אל ירושׁלם בשׂמחה כי שׂמחם יהוה מאויביהם׃
2 Chronicles 20:28 ויבאו ירושׁלם בנבלים ובכנרות ובחצצרות אל בית יהוה׃
2 Chronicles 20:29 ויהי פחד אלהים על כל ממלכות הארצות בשׁמעם כי נלחם יהוה עם אויבי ישׂראל׃
2 Chronicles 20:30 ותשׁקט מלכות יהושׁפט וינח לו אלהיו מסביב׃
2 Chronicles 20:31 וימלך יהושׁפט על יהודה בן שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת שׁלחי׃
2 Chronicles 20:32 וילך בדרך אביו אסא ולא סר ממנה לעשׂות הישׁר בעיני יהוה׃
2 Chronicles 20:33 אך הבמות לא סרו ועוד העם לא הכינו לבבם לאלהי אבתיהם׃
2 Chronicles 20:34 ויתר דברי יהושׁפט הראשׁנים והאחרנים הנם כתובים בדברי יהוא בן חנני אשׁר העלה על ספר מלכי ישׂראל׃
2 Chronicles 20:35 ואחריכן אתחבר יהושׁפט מלך יהודה עם אחזיה מלך ישׂראל הוא הרשׁיע לעשׂות׃
2 Chronicles 20:36 ויחברהו עמו לעשׂות אניות ללכת תרשׁישׁ ויעשׂו אניות בעציון גבר׃
2 Chronicles 20:37 ויתנבא אליעזר בן דדוהו ממרשׁה על יהושׁפט לאמר כהתחברך עם אחזיהו פרץ יהוה את מעשׂיך וישׁברו אניות ולא עצרו ללכת אל תרשׁישׁ׃
2 Chronicles 21:1 וישׁכב יהושׁפט עם אבתיו ויקבר עם אבתיו בעיר דויד וימלך יהורם בנו תחתיו׃
2 Chronicles 21:2 ולו אחים בני יהושׁפט עזריה ויחיאל וזכריהו ועזריהו ומיכאל ושׁפטיהו כל אלה בני יהושׁפט מלך ישׂראל׃
2 Chronicles 21:3 ויתן להם אביהם מתנות רבות לכסף ולזהב ולמגדנות עם ערי מצרות ביהודה ואת הממלכה נתן ליהורם כי הוא הבכור׃
2 Chronicles 21:4 ויקם יהורם על ממלכת אביו ויתחזק ויהרג את כל אחיו בחרב וגם משׂרי ישׂראל׃
2 Chronicles 21:5 בן שׁלשׁים ושׁתים שׁנה יהורם במלכו ושׁמונה שׁנים מלך בירושׁלם׃
2 Chronicles 21:6 וילך בדרך מלכי ישׂראל כאשׁר עשׂו בית אחאב כי בת אחאב היתה לו אשׁה ויעשׂ הרע בעיני יהוה׃
2 Chronicles 21:7 ולא אבה יהוה להשׁחית את בית דויד למען הברית אשׁר כרת לדויד וכאשׁר אמר לתת לו ניר ולבניו כל הימים׃
2 Chronicles 21:8 בימיו פשׁע אדום מתחת יד יהודה וימליכו עליהם מלך׃
2 Chronicles 21:9 ויעבר יהורם עם שׂריו וכל הרכב עמו ויהי קם לילה ויך את אדום הסובב אליו ואת שׂרי הרכב׃
2 Chronicles 21:10 ויפשׁע אדום מתחת יד יהודה עד היום הזה אז תפשׁע לבנה בעת ההיא מתחת ידו כי עזב את יהוה אלהי אבתיו׃
2 Chronicles 21:11 גם הוא עשׂה במות בהרי יהודה ויזן את ישׁבי ירושׁלם וידח את יהודה׃
2 Chronicles 21:12 ויבא אליו מכתב מאליהו הנביא לאמר כה אמר יהוה אלהי דויד אביך תחת אשׁר לא הלכת בדרכי יהושׁפט אביך ובדרכי אסא מלך יהודה׃
2 Chronicles 21:13 ותלך בדרך מלכי ישׂראל ותזנה את יהודה ואת ישׁבי ירושׁלם כהזנות בית אחאב וגם את אחיך בית אביך הטובים ממך הרגת׃
2 Chronicles 21:14 הנה יהוה נגף מגפה גדולה בעמך ובבניך ובנשׁיך ובכל רכושׁך׃
2 Chronicles 21:15 ואתה בחליים רבים במחלה מעיך עד יצאו מעיך מן החלי ימים על ימים׃
2 Chronicles 21:16 ויער יהוה על יהורם את רוח הפלשׁתים והערבים אשׁר על יד כושׁים׃
2 Chronicles 21:17 ויעלו ביהודה ויבקעוה וישׁבו את כל הרכושׁ הנמצא לבית המלך וגם בניו ונשׁיו ולא נשׁאר לו בן כי אם יהואחז קטן בניו׃
2 Chronicles 21:18 ואחרי כל זאת נגפו יהוה במעיו לחלי לאין מרפא׃
2 Chronicles 21:19 ויהי לימים מימים וכעת צאת הקץ לימים שׁנים יצאו מעיו עם חליו וימת בתחלאים רעים ולא עשׂו לו עמו שׂרפה כשׂרפת אבתיו׃
2 Chronicles 21:20 בן שׁלשׁים ושׁתים היה במלכו ושׁמונה שׁנים מלך בירושׁלם וילך בלא חמדה ויקברהו בעיר דויד ולא בקברות המלכים׃
2 Chronicles 22:1 וימליכו יושׁבי ירושׁלם את אחזיהו בנו הקטן תחתיו כי כל הראשׁנים הרג הגדוד הבא בערבים למחנה וימלך אחזיהו בן יהורם מלך יהודה׃
2 Chronicles 22:2 בן ארבעים ושׁתים שׁנה אחזיהו במלכו ושׁנה אחת מלך בירושׁלם ושׁם אמו עתליהו בת עמרי׃
2 Chronicles 22:3 גם הוא הלך בדרכי בית אחאב כי אמו היתה יועצתו להרשׁיע׃
2 Chronicles 22:4 ויעשׂ הרע בעיני יהוה כבית אחאב כי המה היו לו יועצים אחרי מות אביו למשׁחית׃
2 Chronicles 22:5 גם בעצתם הלך וילך את יהורם בן אחאב מלך ישׂראל למלחמה על חזאל מלך ארם ברמות גלעד ויכו הרמים את יורם׃
2 Chronicles 22:6 וישׁב להתרפא ביזרעאל כי המכים אשׁר הכהו ברמה בהלחמו את חזהאל מלך ארם ועזריהו בן יהורם מלך יהודה ירד לראות את יהורם בן אחאב ביזרעאל כי חלה הוא׃
2 Chronicles 22:7 ומאלהים היתה תבוסת אחזיהו לבוא אל יורם ובבאו יצא עם יהורם אל יהוא בן נמשׁי אשׁר משׁחו יהוה להכרית את בית אחאב׃
2 Chronicles 22:8 ויהי כהשׁפט יהוא עם בית אחאב וימצא את שׂרי יהודה ובני אחי אחזיהו משׁרתים לאחזיהו ויהרגם׃
2 Chronicles 22:9 ויבקשׁ את אחזיהו וילכדהו והוא מתחבא בשׁמרון ויבאהו אל יהוא וימתהו ויקברהו כי אמרו בן יהושׁפט הוא אשׁר דרשׁ את יהוה בכל לבבו ואין לבית אחזיהו לעצר כח לממלכה׃
2 Chronicles 22:10 ועתליהו אם אחזיהו ראתה כי מת בנה ותקם ותדבר את כל זרע הממלכה לבית יהודה׃
2 Chronicles 22:11 ותקח יהושׁבעת בת המלך את יואשׁ בן אחזיהו ותגנב אתו מתוך בני המלך המומתים ותתן אתו ואת מינקתו בחדר המטות ותסתירהו יהושׁבעת בת המלך יהורם אשׁת יהוידע הכהן כי היא היתה אחות אחזיהו מפני עתליהו ולא המיתתהו׃
2 Chronicles 22:12 ויהי אתם בבית האלהים מתחבא שׁשׁ שׁנים ועתליה מלכת על הארץ׃
2 Chronicles 23:1 ובשׁנה השׁבעית התחזק יהוידע ויקח את שׂרי המאות לעזריהו בן ירחם ולישׁמעאל בן יהוחנן ולעזריהו בן עובד ואת מעשׂיהו בן עדיהו ואת אלישׁפט בן זכרי עמו בברית׃
2 Chronicles 23:2 ויסבו ביהודה ויקבצו את הלוים מכל ערי יהודה וראשׁי האבות לישׂראל ויבאו אל ירושׁלם׃
2 Chronicles 23:3 ויכרת כל הקהל ברית בבית האלהים עם המלך ויאמר להם הנה בן המלך ימלך כאשׁר דבר יהוה על בני דויד׃
2 Chronicles 23:4 זה הדבר אשׁר תעשׂו השׁלשׁית מכם באי השׁבת לכהנים וללוים לשׁערי הספים׃
2 Chronicles 23:5 והשׁלשׁית בבית המלך והשׁלשׁית בשׁער היסוד וכל העם בחצרות בית יהוה׃
2 Chronicles 23:6 ואל יבוא בית יהוה כי אם הכהנים והמשׁרתים ללוים המה יבאו כי קדשׁ המה וכל העם ישׁמרו משׁמרת יהוה׃
2 Chronicles 23:7 והקיפו הלוים את המלך סביב אישׁ וכליו בידו והבא אל הבית יומת והיו את המלך בבאו ובצאתו׃
2 Chronicles 23:8 ויעשׂו הלוים וכל יהודה ככל אשׁר צוה יהוידע הכהן ויקחו אישׁ את אנשׁיו באי השׁבת עם יוצאי השׁבת כי לא פטר יהוידע הכהן את המחלקות׃
2 Chronicles 23:9 ויתן יהוידע הכהן לשׂרי המאות את החניתים ואת המגנות ואת השׁלטים אשׁר למלך דויד אשׁר בית האלהים׃
2 Chronicles 23:10 ויעמד את כל העם ואישׁ שׁלחו בידו מכתף הבית הימנית עד כתף הבית השׂמאלית למזבח ולבית על המלך סביב׃
2 Chronicles 23:11 ויוציאו את בן המלך ויתנו עליו את הנזר ואת העדות וימליכו אתו וימשׁחהו יהוידע ובניו ויאמרו יחי המלך׃
2 Chronicles 23:12 ותשׁמע עתליהו את קול העם הרצים והמהללים את המלך ותבוא אל העם בית יהוה׃
2 Chronicles 23:13 ותרא והנה המלך עומד על עמודו במבוא והשׂרים והחצצרות על המלך וכל עם הארץ שׂמח ותוקע בחצצרות והמשׁוררים בכלי השׁיר ומודיעים להלל ותקרע עתליהו את בגדיה ותאמר קשׁר קשׁר׃
2 Chronicles 23:14 ויוצא יהוידע הכהן את שׂרי המאות פקודי החיל ויאמר אלהם הוציאוה אל מבית השׂדרות והבא אחריה יומת בחרב כי אמר הכהן לא תמיתוה בית יהוה׃
2 Chronicles 23:15 וישׂימו לה ידים ותבוא אל מבוא שׁער הסוסים בית המלך וימיתוה שׁם׃
2 Chronicles 23:16 ויכרת יהוידע ברית בינו ובין כל העם ובין המלך להיות לעם ליהוה׃
2 Chronicles 23:17 ויבאו כל העם בית הבעל ויתצהו ואת מזבחתיו ואת צלמיו שׁברו ואת מתן כהן הבעל הרגו לפני המזבחות׃
2 Chronicles 23:18 וישׂם יהוידע פקדת בית יהוה ביד הכהנים הלוים אשׁר חלק דויד על בית יהוה להעלות עלות יהוה ככתוב בתורת משׁה בשׂמחה ובשׁיר על ידי דויד׃
2 Chronicles 23:19 ויעמד השׁוערים על שׁערי בית יהוה ולא יבא טמא לכל דבר׃
2 Chronicles 23:20 ויקח את שׂרי המאות ואת האדירים ואת המושׁלים בעם ואת כל עם הארץ ויורד את המלך מבית יהוה ויבאו בתוך שׁער העליון בית המלך ויושׁיבו את המלך על כסא הממלכה׃
2 Chronicles 23:21 וישׂמחו כל עם הארץ והעיר שׁקטה ואת עתליהו המיתו בחרב׃
2 Chronicles 24:1 בן שׁבע שׁנים יאשׁ במלכו וארבעים שׁנה מלך בירושׁלם ושׁם אמו צביה מבאר שׁבע׃
2 Chronicles 24:2 ויעשׂ יואשׁ הישׁר בעיני יהוה כל ימי יהוידע הכהן׃
2 Chronicles 24:3 וישׂא לו יהוידע נשׁים שׁתים ויולד בנים ובנות׃
2 Chronicles 24:4 ויהי אחריכן היה עם לב יואשׁ לחדשׁ את בית יהוה׃
2 Chronicles 24:5 ויקבץ את הכהנים והלוים ויאמר להם צאו לערי יהודה וקבצו מכל ישׂראל כסף לחזק את בית אלהיכם מדי שׁנה בשׁנה ואתם תמהרו לדבר ולא מהרו הלוים׃
2 Chronicles 24:6 ויקרא המלך ליהוידע הראשׁ ויאמר לו מדוע לא דרשׁת על הלוים להביא מיהודה ומירושׁלם את משׂאת משׁה עבד יהוה והקהל לישׂראל לאהל העדות׃
2 Chronicles 24:7 כי עתליהו המרשׁעת בניה פרצו את בית האלהים וגם כל קדשׁי בית יהוה עשׂו לבעלים׃
2 Chronicles 24:8 ויאמר המלך ויעשׂו ארון אחד ויתנהו בשׁער בית יהוה חוצה׃
2 Chronicles 24:9 ויתנו קול ביהודה ובירושׁלם להביא ליהוה משׂאת משׁה עבד האלהים על ישׂראל במדבר׃
2 Chronicles 24:10 וישׂמחו כל השׂרים וכל העם ויביאו וישׁליכו לארון עד לכלה׃
2 Chronicles 24:11 ויהי בעת יביא את הארון אל פקדת המלך ביד הלוים וכראותם כי רב הכסף ובא סופר המלך ופקיד כהן הראשׁ ויערו את הארון וישׂאהו וישׁיבהו אל מקמו כה עשׂו ליום ביום ויאספו כסף לרב׃
2 Chronicles 24:12 ויתנהו המלך ויהוידע אל עושׂה מלאכת עבודת בית יהוה ויהיו שׂכרים חצבים וחרשׁים לחדשׁ בית יהוה וגם לחרשׁי ברזל ונחשׁת לחזק את בית יהוה׃
2 Chronicles 24:13 ויעשׂו עשׂי המלאכה ותעל ארוכה למלאכה בידם ויעמידו את בית האלהים על מתכנתו ויאמצהו׃
2 Chronicles 24:14 וככלותם הביאו לפני המלך ויהוידע את שׁאר הכסף ויעשׂהו כלים לבית יהוה כלי שׁרת והעלות וכפות וכלי זהב וכסף ויהיו מעלים עלות בבית יהוה תמיד כל ימי יהוידע׃
2 Chronicles 24:15 ויזקן יהוידע וישׂבע ימים וימת בן מאה ושׁלשׁים שׁנה במותו׃
2 Chronicles 24:16 ויקברהו בעיר דויד עם המלכים כי עשׂה טובה בישׂראל ועם האלהים וביתו׃
2 Chronicles 24:17 ואחרי מות יהוידע באו שׂרי יהודה וישׁתחוו למלך אז שׁמע המלך אליהם׃
2 Chronicles 24:18 ויעזבו את בית יהוה אלהי אבותיהם ויעבדו את האשׁרים ואת העצבים ויהי קצף על יהודה וירושׁלם באשׁמתם זאת׃
2 Chronicles 24:19 וישׁלח בהם נבאים להשׁיבם אל יהוה ויעידו בם ולא האזינו׃
2 Chronicles 24:20 ורוח אלהים לבשׁה את זכריה בן יהוידע הכהן ויעמד מעל לעם ויאמר להם כה אמר האלהים למה אתם עברים את מצות יהוה ולא תצליחו כי עזבתם את יהוה ויעזב אתכם׃
2 Chronicles 24:21 ויקשׁרו עליו וירגמהו אבן במצות המלך בחצר בית יהוה׃
2 Chronicles 24:22 ולא זכר יואשׁ המלך החסד אשׁר עשׂה יהוידע אביו עמו ויהרג את בנו וכמותו אמר ירא יהוה וידרשׁ׃
2 Chronicles 24:23 ויהי לתקופת השׁנה עלה עליו חיל ארם ויבאו אל יהודה וירושׁלם וישׁחיתו את כל שׂרי העם מעם וכל שׁללם שׁלחו למלך דרמשׂק׃
2 Chronicles 24:24 כי במצער אנשׁים באו חיל ארם ויהוה נתן בידם חיל לרב מאד כי עזבו את יהוה אלהי אבותיהם ואת יואשׁ עשׂו שׁפטים׃
2 Chronicles 24:25 ובלכתם ממנו כי עזבו אתו במחליים רבים התקשׁרו עליו עבדיו בדמי בני יהוידע הכהן ויהרגהו על מטתו וימת ויקברהו בעיר דויד ולא קברהו בקברות המלכים׃
2 Chronicles 24:26 ואלה המתקשׁרים עליו זבד בן שׁמעת העמונית ויהוזבד בן שׁמרית המואבית׃
2 Chronicles 24:27 ובניו ורב המשׂא עליו ויסוד בית האלהים הנם כתובים על מדרשׁ ספר המלכים וימלך אמציהו בנו תחתיו׃
2 Chronicles 25:1 בן עשׂרים וחמשׁ שׁנה מלך אמציהו ועשׂרים ותשׁע שׁנה מלך בירושׁלם ושׁם אמו יהועדן מירושׁלים׃
2 Chronicles 25:2 ויעשׂ הישׁר בעיני יהוה רק לא בלבב שׁלם׃
2 Chronicles 25:3 ויהי כאשׁר חזקה הממלכה עליו ויהרג את עבדיו המכים את המלך אביו׃
2 Chronicles 25:4 ואת בניהם לא המית כי ככתוב בתורה בספר משׁה אשׁר צוה יהוה לאמר לא ימותו אבות על בנים ובנים לא ימותו על אבות כי אישׁ בחטאו ימותו׃
2 Chronicles 25:5 ויקבץ אמציהו את יהודה ויעמידם לבית אבות לשׂרי האלפים ולשׂרי המאות לכל יהודה ובנימן ויפקדם למבן עשׂרים שׁנה ומעלה וימצאם שׁלשׁ מאות אלף בחור יוצא צבא אחז רמח וצנה׃
2 Chronicles 25:6 וישׂכר מישׂראל מאה אלף גבור חיל במאה ככר כסף׃
2 Chronicles 25:7 ואישׁ האלהים בא אליו לאמר המלך אל יבא עמך צבא ישׂראל כי אין יהוה עם ישׂראל כל בני אפרים׃
2 Chronicles 25:8 כי אם בא אתה עשׂה חזק למלחמה יכשׁילך האלהים לפני אויב כי ישׁ כח באלהים לעזור ולהכשׁיל׃
2 Chronicles 25:9 ויאמר אמציהו לאישׁ האלהים ומה לעשׂות למאת הככר אשׁר נתתי לגדוד ישׂראל ויאמר אישׁ האלהים ישׁ ליהוה לתת לך הרבה מזה׃
2 Chronicles 25:10 ויבדילם אמציהו להגדוד אשׁר בא אליו מאפרים ללכת למקומם ויחר אפם מאד ביהודה וישׁובו למקומם בחרי אף׃
2 Chronicles 25:11 ואמציהו התחזק וינהג את עמו וילך גיא המלח ויך את בני שׂעיר עשׂרת אלפים׃
2 Chronicles 25:12 ועשׂרת אלפים חיים שׁבו בני יהודה ויביאום לראשׁ הסלע וישׁליכום מראשׁ הסלע וכלם נבקעו׃
2 Chronicles 25:13 ובני הגדוד אשׁר השׁיב אמציהו מלכת עמו למלחמה ויפשׁטו בערי יהודה משׁמרון ועד בית חורון ויכו מהם שׁלשׁת אלפים ויבזו בזה רבה׃
2 Chronicles 25:14 ויהי אחרי בוא אמציהו מהכות את אדומים ויבא את אלהי בני שׂעיר ויעמידם לו לאלהים ולפניהם ישׁתחוה ולהם יקטר׃
2 Chronicles 25:15 ויחר אף יהוה באמציהו וישׁלח אליו נביא ויאמר לו למה דרשׁת את אלהי העם אשׁר לא הצילו את עמם מידך׃
2 Chronicles 25:16 ויהי בדברו אליו ויאמר לו הליועץ למלך נתנוך חדל לך למה יכוך ויחדל הנביא ויאמר ידעתי כי יעץ אלהים להשׁחיתך כי עשׂית זאת ולא שׁמעת לעצתי׃
2 Chronicles 25:17 ויועץ אמציהו מלך יהודה וישׁלח אל יואשׁ בן יהואחז בן יהוא מלך ישׂראל לאמר לך נתראה פנים׃
2 Chronicles 25:18 וישׁלח יואשׁ מלך ישׂראל אל אמציהו מלך יהודה לאמר החוח אשׁר בלבנון שׁלח אל הארז אשׁר בלבנון לאמר תנה את בתך לבני לאשׁה ותעבר חית השׂדה אשׁר בלבנון ותרמס את החוח׃
2 Chronicles 25:19 אמרת הנה הכית את אדום ונשׂאך לבך להכביד עתה שׁבה בביתך למה תתגרה ברעה ונפלת אתה ויהודה עמך׃
2 Chronicles 25:20 ולא שׁמע אמציהו כי מהאלהים היא למען תתם ביד כי דרשׁו את אלהי אדום׃
2 Chronicles 25:21 ויעל יואשׁ מלך ישׂראל ויתראו פנים הוא ואמציהו מלך יהודה בבית שׁמשׁ אשׁר ליהודה׃
2 Chronicles 25:22 וינגף יהודה לפני ישׂראל וינסו אישׁ לאהליו׃
2 Chronicles 25:23 ואת אמציהו מלך יהודה בן יואשׁ בן יהואחז תפשׂ יואשׁ מלך ישׂראל בבית שׁמשׁ ויביאהו ירושׁלם ויפרץ בחומת ירושׁלם משׁער אפרים עד שׁער הפונה ארבע מאות אמה׃
2 Chronicles 25:24 וכל הזהב והכסף ואת כל הכלים הנמצאים בבית האלהים עם עבד אדום ואת אצרות בית המלך ואת בני התערבות וישׁב שׁמרון׃
2 Chronicles 25:25 ויחי אמציהו בן יואשׁ מלך יהודה אחרי מות יואשׁ בן יהואחז מלך ישׂראל חמשׁ עשׂרה שׁנה׃
2 Chronicles 25:26 ויתר דברי אמציהו הראשׁנים והאחרונים הלא הנם כתובים על ספר מלכי יהודה וישׂראל׃
2 Chronicles 25:27 ומעת אשׁר סר אמציהו מאחרי יהוה ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימיתהו שׁם׃
2 Chronicles 25:28 וישׂאהו על הסוסים ויקברו אתו עם אבתיו בעיר יהודה׃
2 Chronicles 26:1 ויקחו כל עם יהודה את עזיהו והוא בן שׁשׁ עשׂרה שׁנה וימליכו אתו תחת אביו אמציהו׃
2 Chronicles 26:2 הוא בנה את אילות וישׁיבה ליהודה אחרי שׁכב המלך עם אבתיו׃
2 Chronicles 26:3 בן שׁשׁ עשׂרה שׁנה עזיהו במלכו וחמשׁים ושׁתים שׁנה מלך בירושׁלם ושׁם אמו יכיליה מן ירושׁלם׃
2 Chronicles 26:4 ויעשׂ הישׁר בעיני יהוה ככל אשׁר עשׂה אמציהו אביו׃
2 Chronicles 26:5 ויהי לדרשׁ אלהים בימי זכריהו המבין בראת האלהים ובימי דרשׁו את יהוה הצליחו האלהים׃
2 Chronicles 26:6 ויצא וילחם בפלשׁתים ויפרץ את חומת גת ואת חומת יבנה ואת חומת אשׁדוד ויבנה ערים באשׁדוד ובפלשׁתים׃
2 Chronicles 26:7 ויעזרהו האלהים על פלשׁתים ועל הערביים הישׁבים בגור בעל והמעונים׃
2 Chronicles 26:8 ויתנו העמונים מנחה לעזיהו וילך שׁמו עד לבוא מצרים כי החזיק עד למעלה׃
2 Chronicles 26:9 ויבן עזיהו מגדלים בירושׁלם על שׁער הפנה ועל שׁער הגיא ועל המקצוע ויחזקם׃
2 Chronicles 26:10 ויבן מגדלים במדבר ויחצב ברות רבים כי מקנה רב היה לו ובשׁפלה ובמישׁור אכרים וכרמים בהרים ובכרמל כי אהב אדמה היה׃
2 Chronicles 26:11 ויהי לעזיהו חיל עשׂה מלחמה יוצאי צבא לגדוד במספר פקדתם ביד יעואל הסופר ומעשׂיהו השׁוטר על יד חנניהו משׂרי המלך׃
2 Chronicles 26:12 כל מספר ראשׁי האבות לגבורי חיל אלפים ושׁשׁ מאות׃
2 Chronicles 26:13 ועל ידם חיל צבא שׁלשׁ מאות אלף ושׁבעת אלפים וחמשׁ מאות עושׂי מלחמה בכח חיל לעזר למלך על האויב׃
2 Chronicles 26:14 ויכן להם עזיהו לכל הצבא מגנים ורמחים וכובעים ושׁרינות וקשׁתות ולאבני קלעים׃
2 Chronicles 26:15 ויעשׂ בירושׁלם חשׁבנות מחשׁבת חושׁב להיות על המגדלים ועל הפנות לירוא בחצים ובאבנים גדלות ויצא שׁמו עד למרחוק כי הפליא להעזר עד כי חזק׃
2 Chronicles 26:16 וכחזקתו גבה לבו עד להשׁחית וימעל ביהוה אלהיו ויבא אל היכל יהוה להקטיר על מזבח הקטרת׃
2 Chronicles 26:17 ויבא אחריו עזריהו הכהן ועמו כהנים ליהוה שׁמונים בני חיל׃
2 Chronicles 26:18 ויעמדו על עזיהו המלך ויאמרו לו לא לך עזיהו להקטיר ליהוה כי לכהנים בני אהרן המקדשׁים להקטיר צא מן המקדשׁ כי מעלת ולא לך לכבוד מיהוה אלהים׃
2 Chronicles 26:19 ויזעף עזיהו ובידו מקטרת להקטיר ובזעפו עם הכהנים והצרעת זרחה במצחו לפני הכהנים בבית יהוה מעל למזבח הקטרת׃
2 Chronicles 26:20 ויפן אליו עזריהו כהן הראשׁ וכל הכהנים והנה הוא מצרע במצחו ויבהלוהו משׁם וגם הוא נדחף לצאת כי נגעו יהוה׃
2 Chronicles 26:21 ויהי עזיהו המלך מצרע עד יום מותו וישׁב בית החפשׁות מצרע כי נגזר מבית יהוה ויותם בנו על בית המלך שׁופט את עם הארץ׃
2 Chronicles 26:22 ויתר דברי עזיהו הראשׁנים והאחרנים כתב ישׁעיהו בן אמוץ הנביא׃
2 Chronicles 26:23 וישׁכב עזיהו עם אבתיו ויקברו אתו עם אבתיו בשׂדה הקבורה אשׁר למלכים כי אמרו מצורע הוא וימלך יותם בנו תחתיו׃
2 Chronicles 27:1 בן עשׂרים וחמשׁ שׁנה יותם במלכו ושׁשׁ עשׂרה שׁנה מלך בירושׁלם ושׁם אמו ירושׁה בת צדוק׃
2 Chronicles 27:2 ויעשׂ הישׁר בעיני יהוה ככל אשׁר עשׂה עזיהו אביו רק לא בא אל היכל יהוה ועוד העם משׁחיתים׃
2 Chronicles 27:3 הוא בנה את שׁער בית יהוה העליון ובחומת העפל בנה לרב׃
2 Chronicles 27:4 וערים בנה בהר יהודה ובחרשׁים בנה בירניות ומגדלים׃
2 Chronicles 27:5 והוא נלחם עם מלך בני עמון ויחזק עליהם ויתנו לו בני עמון בשׁנה ההיא מאה ככר כסף ועשׂרת אלפים כרים חטים ושׂעורים עשׂרת אלפים זאת השׁיבו לו בני עמון ובשׁנה השׁנית והשׁלשׁית׃
2 Chronicles 27:6 ויתחזק יותם כי הכין דרכיו לפני יהוה אלהיו׃
2 Chronicles 27:7 ויתר דברי יותם וכל מלחמתיו ודרכיו הנם כתובים על ספר מלכי ישׂראל ויהודה׃
2 Chronicles 27:8 בן עשׂרים וחמשׁ שׁנה היה במלכו ושׁשׁ עשׂרה שׁנה מלך בירושׁלם׃
2 Chronicles 27:9 וישׁכב יותם עם אבתיו ויקברו אתו בעיר דויד וימלך אחז בנו תחתיו׃
2 Chronicles 28:1 בן עשׂרים שׁנה אחז במלכו ושׁשׁ עשׂרה שׁנה מלך בירושׁלם ולא עשׂה הישׁר בעיני יהוה כדויד אביו׃
2 Chronicles 28:2 וילך בדרכי מלכי ישׂראל וגם מסכות עשׂה לבעלים׃
2 Chronicles 28:3 והוא הקטיר בגיא בן הנם ויבער את בניו באשׁ כתעבות הגוים אשׁר הרישׁ יהוה מפני בני ישׂראל׃
2 Chronicles 28:4 ויזבח ויקטר בבמות ועל הגבעות ותחת כל עץ רענן׃
2 Chronicles 28:5 ויתנהו יהוה אלהיו ביד מלך ארם ויכו בו וישׁבו ממנו שׁביה גדולה ויביאו דרמשׂק וגם ביד מלך ישׂראל נתן ויך בו מכה גדולה׃
2 Chronicles 28:6 ויהרג פקח בן רמליהו ביהודה מאה ועשׂרים אלף ביום אחד הכל בני חיל בעזבם את יהוה אלהי אבותם׃
2 Chronicles 28:7 ויהרג זכרי גבור אפרים את מעשׂיהו בן המלך ואת עזריקם נגיד הבית ואת אלקנה משׁנה המלך׃
2 Chronicles 28:8 וישׁבו בני ישׂראל מאחיהם מאתים אלף נשׁים בנים ובנות וגם שׁלל רב בזזו מהם ויביאו את השׁלל לשׁמרון׃
2 Chronicles 28:9 ושׁם היה נביא ליהוה עדד שׁמו ויצא לפני הצבא הבא לשׁמרון ויאמר להם הנה בחמת יהוה אלהי אבותיכם על יהודה נתנם בידכם ותהרגו בם בזעף עד לשׁמים הגיע׃
2 Chronicles 28:10 ועתה בני יהודה וירושׁלם אתם אמרים לכבשׁ לעבדים ולשׁפחות לכם הלא רק אתם עמכם אשׁמות ליהוה אלהיכם׃
2 Chronicles 28:11 ועתה שׁמעוני והשׁיבו השׁביה אשׁר שׁביתם מאחיכם כי חרון אף יהוה עליכם׃
2 Chronicles 28:12 ויקמו אנשׁים מראשׁי בני אפרים עזריהו בן יהוחנן ברכיהו בן משׁלמות ויחזקיהו בן שׁלם ועמשׂא בן חדלי על הבאים מן הצבא׃
2 Chronicles 28:13 ויאמרו להם לא תביאו את השׁביה הנה כי לאשׁמת יהוה עלינו אתם אמרים להסיף על חטאתינו ועל אשׁמתינו כי רבה אשׁמה לנו וחרון אף על ישׂראל׃
2 Chronicles 28:14 ויעזב החלוץ את השׁביה ואת הבזה לפני השׂרים וכל הקהל׃
2 Chronicles 28:15 ויקמו האנשׁים אשׁר נקבו בשׁמות ויחזיקו בשׁביה וכל מערמיהם הלבישׁו מן השׁלל וילבשׁום וינעלום ויאכלום וישׁקום ויסכום וינהלום בחמרים לכל כושׁל ויביאום ירחו עיר התמרים אצל אחיהם וישׁובו שׁמרון׃
2 Chronicles 28:16 בעת ההיא שׁלח המלך אחז על מלכי אשׁור לעזר׃
2 Chronicles 28:17 ועוד אדומים באו ויכו ביהודה וישׁבו שׁבי׃
2 Chronicles 28:18 ופלשׁתים פשׁטו בערי השׁפלה והנגב ליהודה וילכדו את בית שׁמשׁ ואת אילון ואת הגדרות ואת שׂוכו ובנותיה ואת תמנה ובנותיה ואת גמזו ואת בנתיה וישׁבו שׁם׃
2 Chronicles 28:19 כי הכניע יהוה את יהודה בעבור אחז מלך ישׂראל כי הפריע ביהודה ומעול מעל ביהוה׃
2 Chronicles 28:20 ויבא עליו תלגת פלנאסר מלך אשׁור ויצר לו ולא חזקו׃
2 Chronicles 28:21 כי חלק אחז את בית יהוה ואת בית המלך והשׂרים ויתן למלך אשׁור ולא לעזרה׃
2 Chronicles 28:22 ובעת הצר לו ויוסף למעול ביהוה הוא המלך אחז׃
2 Chronicles 28:23 ויזבח לאלהי דרמשׂק המכים בו ויאמר כי אלהי מלכי ארם הם מעזרים אותם להם אזבח ויעזרוני והם היו לו להכשׁילו ולכל ישׂראל׃
2 Chronicles 28:24 ויאסף אחז את כלי בית האלהים ויקצץ את כלי בית האלהים ויסגר את דלתות בית יהוה ויעשׂ לו מזבחות בכל פנה בירושׁלם׃
2 Chronicles 28:25 ובכל עיר ועיר ליהודה עשׂה במות לקטר לאלהים אחרים ויכעס את יהוה אלהי אבתיו׃
2 Chronicles 28:26 ויתר דבריו וכל דרכיו הראשׁנים והאחרונים הנם כתובים על ספר מלכי יהודה וישׂראל׃
2 Chronicles 28:27 וישׁכב אחז עם אבתיו ויקברהו בעיר בירושׁלם כי לא הביאהו לקברי מלכי ישׂראל וימלך יחזקיהו בנו תחתיו׃
2 Chronicles 29:1 יחזקיהו מלך בן עשׂרים וחמשׁ שׁנה ועשׂרים ותשׁע שׁנה מלך בירושׁלם ושׁם אמו אביה בת זכריהו׃
2 Chronicles 29:2 ויעשׂ הישׁר בעיני יהוה ככל אשׁר עשׂה דויד אביו׃
2 Chronicles 29:3 הוא בשׁנה הראשׁונה למלכו בחדשׁ הראשׁון פתח את דלתות בית יהוה ויחזקם׃
2 Chronicles 29:4 ויבא את הכהנים ואת הלוים ויאספם לרחוב המזרח׃
2 Chronicles 29:5 ויאמר להם שׁמעוני הלוים עתה התקדשׁו וקדשׁו את בית יהוה אלהי אבתיכם והוציאו את הנדה מן הקדשׁ׃
2 Chronicles 29:6 כי מעלו אבתינו ועשׂו הרע בעיני יהוה אלהינו ויעזבהו ויסבו פניהם ממשׁכן יהוה ויתנו ערף׃
2 Chronicles 29:7 גם סגרו דלתות האולם ויכבו את הנרות וקטרת לא הקטירו ועלה לא העלו בקדשׁ לאלהי ישׂראל׃
2 Chronicles 29:8 ויהי קצף יהוה על יהודה וירושׁלם ויתנם לזועה לשׁמה ולשׁרקה כאשׁר אתם ראים בעיניכם׃
2 Chronicles 29:9 והנה נפלו אבותינו בחרב ובנינו ובנותינו ונשׁינו בשׁבי על זאת׃
2 Chronicles 29:10 עתה עם לבבי לכרות ברית ליהוה אלהי ישׂראל וישׁב ממנו חרון אפו׃
2 Chronicles 29:11 בני עתה אל תשׁלו כי בכם בחר יהוה לעמד לפניו לשׁרתו ולהיות לו משׁרתים ומקטרים׃
2 Chronicles 29:12 ויקמו הלוים מחת בן עמשׂי ויואל בן עזריהו מן בני הקהתי ומן בני מררי קישׁ בן עבדי ועזריהו בן יהללאל ומן הגרשׁני יואח בן זמה ועדן בן יואח׃
2 Chronicles 29:13 ומן בני אליצפן שׁמרי ויעואל ומן בני אסף זכריהו ומתניהו׃
2 Chronicles 29:14 ומן בני הימן יחואל ושׁמעי ומן בני ידותון שׁמעיה ועזיאל׃
2 Chronicles 29:15 ויאספו את אחיהם ויתקדשׁו ויבאו כמצות המלך בדברי יהוה לטהר בית יהוה׃
2 Chronicles 29:16 ויבאו הכהנים לפנימה בית יהוה לטהר ויוציאו את כל הטמאה אשׁר מצאו בהיכל יהוה לחצר בית יהוה ויקבלו הלוים להוציא לנחל קדרון חוצה׃
2 Chronicles 29:17 ויחלו באחד לחדשׁ הראשׁון לקדשׁ וביום שׁמונה לחדשׁ באו לאולם יהוה ויקדשׁו את בית יהוה לימים שׁמונה וביום שׁשׁה עשׂר לחדשׁ הראשׁון כלו׃
2 Chronicles 29:18 ויבואו פנימה אל חזקיהו המלך ויאמרו טהרנו את כל בית יהוה את מזבח העולה ואת כל כליו ואת שׁלחן המערכת ואת כל כליו׃
2 Chronicles 29:19 ואת כל הכלים אשׁר הזניח המלך אחז במלכותו במעלו הכנו והקדשׁנו והנם לפני מזבח יהוה׃
2 Chronicles 29:20 וישׁכם יחזקיהו המלך ויאסף את שׂרי העיר ויעל בית יהוה׃
2 Chronicles 29:21 ויביאו פרים שׁבעה ואילים שׁבעה וכבשׂים שׁבעה וצפירי עזים שׁבעה לחטאת על הממלכה ועל המקדשׁ ועל יהודה ויאמר לבני אהרן הכהנים להעלות על מזבח יהוה׃
2 Chronicles 29:22 וישׁחטו הבקר ויקבלו הכהנים את הדם ויזרקו המזבחה וישׁחטו האלים ויזרקו הדם המזבחה וישׁחטו הכבשׂים ויזרקו הדם המזבחה׃
2 Chronicles 29:23 ויגישׁו את שׂעירי החטאת לפני המלך והקהל ויסמכו ידיהם עליהם׃
2 Chronicles 29:24 וישׁחטום הכהנים ויחטאו את דמם המזבחה לכפר על כל ישׂראל כי לכל ישׂראל אמר המלך העולה והחטאת׃
2 Chronicles 29:25 ויעמד את הלוים בית יהוה במצלתים בנבלים ובכנרות במצות דויד וגד חזה המלך ונתן הנביא כי ביד יהוה המצוה ביד נביאיו׃
2 Chronicles 29:26 ויעמדו הלוים בכלי דויד והכהנים בחצצרות׃
2 Chronicles 29:27 ויאמר חזקיהו להעלות העלה להמזבח ובעת החל העולה החל שׁיר יהוה והחצצרות ועל ידי כלי דויד מלך ישׂראל׃
2 Chronicles 29:28 וכל הקהל משׁתחוים והשׁיר משׁורר והחצצרות מחצצרים הכל עד לכלות העלה׃
2 Chronicles 29:29 וככלות להעלות כרעו המלך וכל הנמצאים אתו וישׁתחוו׃
2 Chronicles 29:30 ויאמר יחזקיהו המלך והשׂרים ללוים להלל ליהוה בדברי דויד ואסף החזה ויהללו עד לשׂמחה ויקדו וישׁתחוו׃
2 Chronicles 29:31 ויען יחזקיהו ויאמר עתה מלאתם ידכם ליהוה גשׁו והביאו זבחים ותודות לבית יהוה ויביאו הקהל זבחים ותודות וכל נדיב לב עלות׃
2 Chronicles 29:32 ויהי מספר העלה אשׁר הביאו הקהל בקר שׁבעים אילים מאה כבשׂים מאתים לעלה ליהוה כל אלה׃
2 Chronicles 29:33 והקדשׁים בקר שׁשׁ מאות וצאן שׁלשׁת אלפים׃
2 Chronicles 29:34 רק הכהנים היו למעט ולא יכלו להפשׁיט את כל העלות ויחזקום אחיהם הלוים עד כלות המלאכה ועד יתקדשׁו הכהנים כי הלוים ישׁרי לבב להתקדשׁ מהכהנים׃
2 Chronicles 29:35 וגם עלה לרב בחלבי השׁלמים ובנסכים לעלה ותכון עבודת בית יהוה׃
2 Chronicles 29:36 וישׂמח יחזקיהו וכל העם על ההכין האלהים לעם כי בפתאם היה הדבר׃
2 Chronicles 30:1 וישׁלח יחזקיהו על כל ישׂראל ויהודה וגם אגרות כתב על אפרים ומנשׁה לבוא לבית יהוה בירושׁלם לעשׂות פסח ליהוה אלהי ישׂראל׃
2 Chronicles 30:2 ויועץ המלך ושׂריו וכל הקהל בירושׁלם לעשׂות הפסח בחדשׁ השׁני׃
2 Chronicles 30:3 כי לא יכלו לעשׂתו בעת ההיא כי הכהנים לא התקדשׁו למדי והעם לא נאספו לירושׁלם׃
2 Chronicles 30:4 ויישׁר הדבר בעיני המלך ובעיני כל הקהל׃
2 Chronicles 30:5 ויעמידו דבר להעביר קול בכל ישׂראל מבאר שׁבע ועד דן לבוא לעשׂות פסח ליהוה אלהי ישׂראל בירושׁלם כי לא לרב עשׂו ככתוב׃
2 Chronicles 30:6 וילכו הרצים באגרות מיד המלך ושׂריו בכל ישׂראל ויהודה וכמצות המלך לאמר בני ישׂראל שׁובו אל יהוה אלהי אברהם יצחק וישׂראל וישׁב אל הפליטה הנשׁארת לכם מכף מלכי אשׁור׃
2 Chronicles 30:7 ואל תהיו כאבותיכם וכאחיכם אשׁר מעלו ביהוה אלהי אבותיהם ויתנם לשׁמה כאשׁר אתם ראים׃
2 Chronicles 30:8 עתה אל תקשׁו ערפכם כאבותיכם תנו יד ליהוה ובאו למקדשׁו אשׁר הקדישׁ לעולם ועבדו את יהוה אלהיכם וישׁב מכם חרון אפו׃
2 Chronicles 30:9 כי בשׁובכם על יהוה אחיכם ובניכם לרחמים לפני שׁוביהם ולשׁוב לארץ הזאת כי חנון ורחום יהוה אלהיכם ולא יסיר פנים מכם אם תשׁובו אליו׃
2 Chronicles 30:10 ויהיו הרצים עברים מעיר לעיר בארץ אפרים ומנשׁה ועד זבלון ויהיו משׂחיקים עליהם ומלעגים׃
2 Chronicles 30:11 אך אנשׁים מאשׁר ומנשׁה ומזבלון נכנעו ויבאו לירושׁלם׃
2 Chronicles 30:12 גם ביהודה היתה יד האלהים לתת להם לב אחד לעשׂות מצות המלך והשׂרים בדבר יהוה׃
2 Chronicles 30:13 ויאספו ירושׁלם עם רב לעשׂות את חג המצות בחדשׁ השׁני קהל לרב מאד׃
2 Chronicles 30:14 ויקמו ויסירו את המזבחות אשׁר בירושׁלם ואת כל המקטרות הסירו וישׁליכו לנחל קדרון׃
2 Chronicles 30:15 וישׁחטו הפסח בארבעה עשׂר לחדשׁ השׁני והכהנים והלוים נכלמו ויתקדשׁו ויביאו עלות בית יהוה׃
2 Chronicles 30:16 ויעמדו על עמדם כמשׁפטם כתורת משׁה אישׁ האלהים הכהנים זרקים את הדם מיד הלוים׃
2 Chronicles 30:17 כי רבת בקהל אשׁר לא התקדשׁו והלוים על שׁחיטת הפסחים לכל לא טהור להקדישׁ ליהוה׃
2 Chronicles 30:18 כי מרבית העם רבת מאפרים ומנשׁה ישׂשכר וזבלון לא הטהרו כי אכלו את הפסח בלא ככתוב כי התפלל יחזקיהו עליהם לאמר יהוה הטוב יכפר בעד׃
2 Chronicles 30:19 כל לבבו הכין לדרושׁ האלהים יהוה אלהי אבותיו ולא כטהרת הקדשׁ׃
2 Chronicles 30:20 וישׁמע יהוה אל יחזקיהו וירפא את העם׃
2 Chronicles 30:21 ויעשׂו בני ישׂראל הנמצאים בירושׁלם את חג המצות שׁבעת ימים בשׂמחה גדולה ומהללים ליהוה יום ביום הלוים והכהנים בכלי עז ליהוה׃
2 Chronicles 30:22 וידבר יחזקיהו על לב כל הלוים המשׂכילים שׂכל טוב ליהוה ויאכלו את המועד שׁבעת הימים מזבחים זבחי שׁלמים ומתודים ליהוה אלהי אבותיהם׃
2 Chronicles 30:23 ויועצו כל הקהל לעשׂות שׁבעת ימים אחרים ויעשׂו שׁבעת ימים שׂמחה׃
2 Chronicles 30:24 כי חזקיהו מלך יהודה הרים לקהל אלף פרים ושׁבעת אלפים צאן והשׂרים הרימו לקהל פרים אלף וצאן עשׂרת אלפים ויתקדשׁו כהנים לרב׃
2 Chronicles 30:25 וישׂמחו כל קהל יהודה והכהנים והלוים וכל הקהל הבאים מישׂראל והגרים הבאים מארץ ישׂראל והיושׁבים ביהודה׃
2 Chronicles 30:26 ותהי שׂמחה גדולה בירושׁלם כי מימי שׁלמה בן דויד מלך ישׂראל לא כזאת בירושׁלם׃
2 Chronicles 30:27 ויקמו הכהנים הלוים ויברכו את העם וישׁמע בקולם ותבוא תפלתם למעון קדשׁו לשׁמים׃
2 Chronicles 31:1 וככלות כל זאת יצאו כל ישׂראל הנמצאים לערי יהודה וישׁברו המצבות ויגדעו האשׁרים וינתצו את הבמות ואת המזבחת מכל יהודה ובנימן ובאפרים ומנשׁה עד לכלה וישׁובו כל בני ישׂראל אישׁ לאחזתו לעריהם׃
2 Chronicles 31:2 ויעמד יחזקיהו את מחלקות הכהנים והלוים על מחלקותם אישׁ כפי עבדתו לכהנים וללוים לעלה ולשׁלמים לשׁרת ולהדות ולהלל בשׁערי מחנות יהוה׃
2 Chronicles 31:3 ומנת המלך מן רכושׁו לעלות לעלות הבקר והערב והעלות לשׁבתות ולחדשׁים ולמעדים ככתוב בתורת יהוה׃
2 Chronicles 31:4 ויאמר לעם ליושׁבי ירושׁלם לתת מנת הכהנים והלוים למען יחזקו בתורת יהוה׃
2 Chronicles 31:5 וכפרץ הדבר הרבו בני ישׂראל ראשׁית דגן תירושׁ ויצהר ודבשׁ וכל תבואת שׂדה ומעשׂר הכל לרב הביאו׃
2 Chronicles 31:6 ובני ישׂראל ויהודה היושׁבים בערי יהודה גם הם מעשׂר בקר וצאן ומעשׂר קדשׁים המקדשׁים ליהוה אלהיהם הביאו ויתנו ערמות ערמות׃
2 Chronicles 31:7 בחדשׁ השׁלשׁי החלו הערמות ליסוד ובחדשׁ השׁביעי כלו׃
2 Chronicles 31:8 ויבאו יחזקיהו והשׂרים ויראו את הערמות ויברכו את יהוה ואת עמו ישׂראל׃
2 Chronicles 31:9 וידרשׁ יחזקיהו על הכהנים והלוים על הערמות׃
2 Chronicles 31:10 ויאמר אליו עזריהו הכהן הראשׁ לבית צדוק ויאמר מהחל התרומה לביא בית יהוה אכול ושׂבוע והותר עד לרוב כי יהוה ברך את עמו והנותר את ההמון הזה׃
2 Chronicles 31:11 ויאמר יחזקיהו להכין לשׁכות בבית יהוה ויכינו׃
2 Chronicles 31:12 ויביאו את התרומה והמעשׂר והקדשׁים באמונה ועליהם נגיד כונניהו הלוי ושׁמעי אחיהו משׁנה׃
2 Chronicles 31:13 ויחיאל ועזזיהו ונחת ועשׂהאל וירימות ויוזבד ואליאל ויסמכיהו ומחת ובניהו פקידים מיד כונניהו ושׁמעי אחיו במפקד יחזקיהו המלך ועזריהו נגיד בית האלהים׃
2 Chronicles 31:14 וקורא בן ימנה הלוי השׁוער למזרחה על נדבות האלהים לתת תרומת יהוה וקדשׁי הקדשׁים׃
2 Chronicles 31:15 ועל ידו עדן ומנימן וישׁוע ושׁמעיהו אמריהו ושׁכניהו בערי הכהנים באמונה לתת לאחיהם במחלקות כגדול כקטן׃
2 Chronicles 31:16 מלבד התיחשׂם לזכרים מבן שׁלושׁ שׁנים ולמעלה לכל הבא לבית יהוה לדבר יום ביומו לעבודתם במשׁמרותם כמחלקותיהם׃
2 Chronicles 31:17 ואת התיחשׂ הכהנים לבית אבותיהם והלוים מבן עשׂרים שׁנה ולמעלה במשׁמרותיהם במחלקותיהם׃
2 Chronicles 31:18 ולהתיחשׂ בכל טפם נשׁיהם ובניהם ובנותיהם לכל קהל כי באמונתם יתקדשׁו קדשׁ׃
2 Chronicles 31:19 ולבני אהרן הכהנים בשׂדי מגרשׁ עריהם בכל עיר ועיר אנשׁים אשׁר נקבו בשׁמות לתת מנות לכל זכר בכהנים ולכל התיחשׂ בלוים׃
2 Chronicles 31:20 ויעשׂ כזאת יחזקיהו בכל יהודה ויעשׂ הטוב והישׁר והאמת לפני יהוה אלהיו׃
2 Chronicles 31:21 ובכל מעשׂה אשׁר החל בעבודת בית האלהים ובתורה ובמצוה לדרשׁ לאלהיו בכל לבבו עשׂה והצליח׃
2 Chronicles 32:1 אחרי הדברים והאמת האלה בא סנחריב מלך אשׁור ויבא ביהודה ויחן על הערים הבצרות ויאמר לבקעם אליו׃
2 Chronicles 32:2 וירא יחזקיהו כי בא סנחריב ופניו למלחמה על ירושׁלם׃
2 Chronicles 32:3 ויועץ עם שׂריו וגבריו לסתום את מימי העינות אשׁר מחוץ לעיר ויעזרוהו׃
2 Chronicles 32:4 ויקבצו עם רב ויסתמו את כל המעינות ואת הנחל השׁוטף בתוך הארץ לאמר למה יבואו מלכי אשׁור ומצאו מים רבים׃
2 Chronicles 32:5 ויתחזק ויבן את כל החומה הפרוצה ויעל על המגדלות ולחוצה החומה אחרת ויחזק את המלוא עיר דויד ויעשׂ שׁלח לרב ומגנים׃
2 Chronicles 32:6 ויתן שׂרי מלחמות על העם ויקבצם אליו אל רחוב שׁער העיר וידבר על לבבם לאמר׃
2 Chronicles 32:7 חזקו ואמצו אל תיראו ואל תחתו מפני מלך אשׁור ומלפני כל ההמון אשׁר עמו כי עמנו רב מעמו׃
2 Chronicles 32:8 עמו זרוע בשׂר ועמנו יהוה אלהינו לעזרנו ולהלחם מלחמתנו ויסמכו העם על דברי יחזקיהו מלך יהודה׃
2 Chronicles 32:9 אחר זה שׁלח סנחריב מלך אשׁור עבדיו ירושׁלימה והוא על לכישׁ וכל ממשׁלתו עמו על יחזקיהו מלך יהודה ועל כל יהודה אשׁר בירושׁלם לאמר׃
2 Chronicles 32:10 כה אמר סנחריב מלך אשׁור על מה אתם בטחים וישׁבים במצור בירושׁלם׃
2 Chronicles 32:11 הלא יחזקיהו מסית אתכם לתת אתכם למות ברעב ובצמא לאמר יהוה אלהינו יצילנו מכף מלך אשׁור׃
2 Chronicles 32:12 הלא הוא יחזקיהו הסיר את במתיו ואת מזבחתיו ויאמר ליהודה ולירושׁלם לאמר לפני מזבח אחד תשׁתחוו ועליו תקטירו׃
2 Chronicles 32:13 הלא תדעו מה עשׂיתי אני ואבותי לכל עמי הארצות היכול יכלו אלהי גוי הארצות להציל את ארצם מידי׃
2 Chronicles 32:14 מי בכל אלהי הגוים האלה אשׁר החרימו אבותי אשׁר יכול להציל את עמו מידי כי יוכל אלהיכם להציל אתכם מידי׃
2 Chronicles 32:15 ועתה אל ישׁיא אתכם חזקיהו ואל יסית אתכם כזאת ואל תאמינו לו כי לא יוכל כל אלוה כל גוי וממלכה להציל עמו מידי ומיד אבותי אף כי אלהיכם לא יצילו אתכם מידי׃
2 Chronicles 32:16 ועוד דברו עבדיו על יהוה האלהים ועל יחזקיהו עבדו׃
2 Chronicles 32:17 וספרים כתב לחרף ליהוה אלהי ישׂראל ולאמר עליו לאמר כאלהי גוי הארצות אשׁר לא הצילו עמם מידי כן לא יציל אלהי יחזקיהו עמו מידי׃
2 Chronicles 32:18 ויקראו בקול גדול יהודית על עם ירושׁלם אשׁר על החומה ליראם ולבהלם למען ילכדו את העיר׃
2 Chronicles 32:19 וידברו אל אלהי ירושׁלם כעל אלהי עמי הארץ מעשׂה ידי האדם׃
2 Chronicles 32:20 ויתפלל יחזקיהו המלך וישׁעיהו בן אמוץ הנביא על זאת ויזעקו השׁמים׃
2 Chronicles 32:21 וישׁלח יהוה מלאך ויכחד כל גבור חיל ונגיד ושׂר במחנה מלך אשׁור וישׁב בבשׁת פנים לארצו ויבא בית אלהיו ומיציאו מעיו שׁם הפילהו בחרב׃
2 Chronicles 32:22 ויושׁע יהוה את יחזקיהו ואת ישׁבי ירושׁלם מיד סנחריב מלך אשׁור ומיד כל וינהלם מסביב׃
2 Chronicles 32:23 ורבים מביאים מנחה ליהוה לירושׁלם ומגדנות ליחזקיהו מלך יהודה וינשׂא לעיני כל הגוים מאחרי כן׃
2 Chronicles 32:24 בימים ההם חלה יחזקיהו עד למות ויתפלל אל יהוה ויאמר לו ומופת נתן׃
2 Chronicles 32:25 ולא כגמל עליו השׁיב יחזקיהו כי גבה לבו ויהי עליו קצף ועל יהודה וירושׁלם׃
2 Chronicles 32:26 ויכנע יחזקיהו בגבה לבו הוא וישׁבי ירושׁלם ולא בא עליהם קצף יהוה בימי יחזקיהו׃
2 Chronicles 32:27 ויהי ליחזקיהו עשׁר וכבוד הרבה מאד ואצרות עשׂה לו לכסף ולזהב ולאבן יקרה ולבשׂמים ולמגנים ולכל כלי חמדה׃
2 Chronicles 32:28 ומסכנות לתבואת דגן ותירושׁ ויצהר וארות לכל בהמה ובהמה ועדרים לאורות׃
2 Chronicles 32:29 וערים עשׂה לו ומקנה צאן ובקר לרב כי נתן לו אלהים רכושׁ רב מאד׃
2 Chronicles 32:30 והוא יחזקיהו סתם את מוצא מימי גיחון העליון ויישׁרם למטה מערבה לעיר דויד ויצלח יחזקיהו בכל מעשׂהו׃
2 Chronicles 32:31 וכן במליצי שׂרי בבל המשׁלחים עליו לדרשׁ המופת אשׁר היה בארץ עזבו האלהים לנסותו לדעת כל בלבבו׃
2 Chronicles 32:32 ויתר דברי יחזקיהו וחסדיו הנם כתובים בחזון ישׁעיהו בן אמוץ הנביא על ספר מלכי יהודה וישׂראל׃
2 Chronicles 32:33 וישׁכב יחזקיהו עם אבתיו ויקברהו במעלה קברי בני דויד וכבוד עשׂו לו במותו כל יהודה וישׁבי ירושׁלם וימלך מנשׁה בנו תחתיו׃
2 Chronicles 33:1 בן שׁתים עשׂרה שׁנה מנשׁה במלכו וחמשׁים וחמשׁ שׁנה מלך בירושׁלם׃
2 Chronicles 33:2 ויעשׂ הרע בעיני יהוה כתועבות הגוים אשׁר הורישׁ יהוה מפני בני ישׂראל׃
2 Chronicles 33:3 וישׁב ויבן את הבמות אשׁר נתץ יחזקיהו אביו ויקם מזבחות לבעלים ויעשׂ אשׁרות וישׁתחו לכל צבא השׁמים ויעבד אתם׃
2 Chronicles 33:4 ובנה מזבחות בבית יהוה אשׁר אמר יהוה בירושׁלם יהיה שׁמי לעולם׃
2 Chronicles 33:5 ויבן מזבחות לכל צבא השׁמים בשׁתי חצרות בית יהוה׃
2 Chronicles 33:6 והוא העביר את בניו באשׁ בגי בן הנם ועונן ונחשׁ וכשׁף ועשׂה אוב וידעוני הרבה לעשׂות הרע בעיני יהוה להכעיסו׃
2 Chronicles 33:7 וישׂם את פסל הסמל אשׁר עשׂה בבית האלהים אשׁר אמר אלהים אל דויד ואל שׁלמה בנו בבית הזה ובירושׁלם אשׁר בחרתי מכל שׁבטי ישׂראל אשׂים את שׁמי לעילום׃
2 Chronicles 33:8 ולא אוסיף להסיר את רגל ישׂראל מעל האדמה אשׁר העמדתי לאבתיכם רק אם ישׁמרו לעשׂות את כל אשׁר צויתים לכל התורה והחקים והמשׁפטים ביד משׁה׃
2 Chronicles 33:9 ויתע מנשׁה את יהודה וישׁבי ירושׁלם לעשׂות רע מן הגוים אשׁר השׁמיד יהוה מפני בני ישׂראל׃
2 Chronicles 33:10 וידבר יהוה אל מנשׁה ואל עמו ולא הקשׁיבו׃
2 Chronicles 33:11 ויבא יהוה עליהם את שׂרי הצבא אשׁר למלך אשׁור וילכדו את מנשׁה בחחים ויאסרהו בנחשׁתים ויוליכהו בבלה׃
2 Chronicles 33:12 וכהצר לו חלה את פני יהוה אלהיו ויכנע מאד מלפני אלהי אבתיו׃
2 Chronicles 33:13 ויתפלל אליו ויעתר לו וישׁמע תחנתו וישׁיבהו ירושׁלם למלכותו וידע מנשׁה כי יהוה הוא האלהים׃
2 Chronicles 33:14 ואחרי כן בנה חומה חיצונה לעיר דויד מערבה לגיחון בנחל ולבוא בשׁער הדגים וסבב לעפל ויגביהה מאד וישׂם שׂרי חיל בכל הערים הבצרות ביהודה׃
2 Chronicles 33:15 ויסר את אלהי הנכר ואת הסמל מבית יהוה וכל המזבחות אשׁר בנה בהר בית יהוה ובירושׁלם וישׁלך חוצה לעיר׃
2 Chronicles 33:16 ויכן את מזבח יהוה ויזבח עליו זבחי שׁלמים ותודה ויאמר ליהודה לעבוד את יהוה אלהי ישׂראל׃
2 Chronicles 33:17 אבל עוד העם זבחים בבמות רק ליהוה אלהיהם׃
2 Chronicles 33:18 ויתר דברי מנשׁה ותפלתו אל אלהיו ודברי החזים המדברים אליו בשׁם יהוה אלהי ישׂראל הנם על דברי מלכי ישׂראל׃
2 Chronicles 33:19 ותפלתו והעתר לו וכל חטאתו ומעלו והמקמות אשׁר בנה בהם במות והעמיד האשׁרים והפסלים לפני הכנעו הנם כתובים על דברי חוזי׃
2 Chronicles 33:20 וישׁכב מנשׁה עם אבתיו ויקברהו ביתו וימלך אמון בנו תחתיו׃
2 Chronicles 33:21 בן עשׂרים ושׁתים שׁנה אמון במלכו ושׁתים שׁנים מלך בירושׁלם׃
2 Chronicles 33:22 ויעשׂ הרע בעיני יהוה כאשׁר עשׂה מנשׁה אביו ולכל הפסילים אשׁר עשׂה מנשׁה אביו זבח אמון ויעבדם׃
2 Chronicles 33:23 ולא נכנע מלפני יהוה כהכנע מנשׁה אביו כי הוא אמון הרבה אשׁמה׃
2 Chronicles 33:24 ויקשׁרו עליו עבדיו וימיתהו בביתו׃
2 Chronicles 33:25 ויכו עם הארץ את כל הקשׁרים על המלך אמון וימליכו עם הארץ את יאשׁיהו בנו תחתיו׃
2 Chronicles 34:1 בן שׁמונה שׁנים יאשׁיהו במלכו ושׁלשׁים ואחת שׁנה מלך בירושׁלם׃
2 Chronicles 34:2 ויעשׂ הישׁר בעיני יהוה וילך בדרכי דויד אביו ולא סר ימין ושׂמאול׃
2 Chronicles 34:3 ובשׁמונה שׁנים למלכו והוא עודנו נער החל לדרושׁ לאלהי דויד אביו ובשׁתים עשׂרה שׁנה החל לטהר את יהודה וירושׁלם מן הבמות והאשׁרים והפסלים והמסכות׃
2 Chronicles 34:4 וינתצו לפניו את מזבחות הבעלים והחמנים אשׁר למעלה מעליהם גדע והאשׁרים והפסלים והמסכות שׁבר והדק ויזרק על פני הקברים הזבחים׃
2 Chronicles 34:5 ועצמות כהנים שׂרף על מזבחותים ויטהר את יהודה ואת ירושׁלם׃
2 Chronicles 34:6 ובערי מנשׁה ואפרים ושׁמעון ועד נפתלי בהר בתיהם סביב׃
2 Chronicles 34:7 וינתץ את המזבחות ואת האשׁרים והפסלים כתת להדק וכל החמנים גדע בכל ארץ ישׂראל וישׁב לירושׁלם׃
2 Chronicles 34:8 ובשׁנת שׁמונה עשׂרה למלכו לטהר הארץ והבית שׁלח את שׁפן בן אצליהו ואת מעשׂיהו שׂר העיר ואת יואח בן יואחז המזכיר לחזק את בית יהוה אלהיו׃
2 Chronicles 34:9 ויבאו אל חלקיהו הכהן הגדול ויתנו את הכסף המובא בית אלהים אשׁר אספו הלוים שׁמרי הסף מיד מנשׁה ואפרים ומכל שׁארית ישׂראל ומכל יהודה ובנימן וישׁבי ירושׁלם׃
2 Chronicles 34:10 ויתנו על יד עשׂה המלאכה המפקדים בבית יהוה ויתנו אתו עושׂי המלאכה אשׁר עשׂים בבית יהוה לבדוק ולחזק הבית׃
2 Chronicles 34:11 ויתנו לחרשׁים ולבנים לקנות אבני מחצב ועצים למחברות ולקרות את הבתים אשׁר השׁחיתו מלכי יהודה׃
2 Chronicles 34:12 והאנשׁים עשׂים באמונה במלאכה ועליהם מפקדים יחת ועבדיהו הלוים מן בני מררי וזכריה ומשׁלם מן בני הקהתים לנצח והלוים כל מבין בכלי שׁיר׃
2 Chronicles 34:13 ועל הסבלים ומנצחים לכל עשׂה מלאכה לעבודה ועבודה ומהלוים סופרים ושׁטרים ושׁוערים׃
2 Chronicles 34:14 ובהוציאם את הכסף המובא בית יהוה מצא חלקיהו הכהן את ספר תורת יהוה ביד משׁה׃
2 Chronicles 34:15 ויען חלקיהו ויאמר אל שׁפן הסופר ספר התורה מצאתי בבית יהוה ויתן חלקיהו את הספר אל שׁפן׃
2 Chronicles 34:16 ויבא שׁפן את הספר אל המלך וישׁב עוד את המלך דבר לאמר כל אשׁר נתן ביד עבדיך הם עשׂים׃
2 Chronicles 34:17 ויתיכו את הכסף הנמצא בבית יהוה ויתנוהו על יד המפקדים ועל יד עושׂי המלאכה׃
2 Chronicles 34:18 ויגד שׁפן הסופר למלך לאמר ספר נתן לי חלקיהו הכהן ויקרא בו שׁפן לפני המלך׃
2 Chronicles 34:19 ויהי כשׁמע המלך את דברי התורה ויקרע את בגדיו׃
2 Chronicles 34:20 ויצו המלך את חלקיהו ואת אחיקם בן שׁפן ואת עבדון בן מיכה ואת שׁפן הסופר ואת עשׂיה עבד המלך לאמר׃
2 Chronicles 34:21 לכו דרשׁו את יהוה בעדי ובעד הנשׁאר בישׂראל וביהודה על דברי הספר אשׁר נמצא כי גדולה חמת יהוה אשׁר נתכה בנו על אשׁר לא שׁמרו אבותינו את דבר יהוה לעשׂות ככל הכתוב על הספר הזה׃
2 Chronicles 34:22 וילך חלקיהו ואשׁר המלך אל חלדה הנביאה אשׁת שׁלם בן תוקהת בן חסרה שׁומר הבגדים והיא יושׁבת בירושׁלם במשׁנה וידברו אליה כזאת׃
2 Chronicles 34:23 ותאמר להם כה אמר יהוה אלהי ישׂראל אמרו לאישׁ אשׁר שׁלח אתכם אלי׃
2 Chronicles 34:24 כה אמר יהוה הנני מביא רעה על המקום הזה ועל יושׁביו את כל האלות הכתובות על הספר אשׁר קראו לפני מלך יהודה׃
2 Chronicles 34:25 תחת אשׁר עזבוני ויקטירו לאלהים אחרים למען הכעיסני בכל מעשׂי ידיהם ותתך חמתי במקום הזה ולא תכבה׃
2 Chronicles 34:26 ואל מלך יהודה השׁלח אתכם לדרושׁ ביהוה כה תאמרו אליו כה אמר יהוה אלהי ישׂראל הדברים אשׁר שׁמעת׃
2 Chronicles 34:27 יען רך לבבך ותכנע מלפני אלהים בשׁמעך את דבריו על המקום הזה ועל ישׁביו ותכנע לפני ותקרע את בגדיך ותבך לפני וגם אני שׁמעתי נאם יהוה׃
2 Chronicles 34:28 הנני אספך אל אבתיך ונאספת אל קברתיך בשׁלום ולא תראינה עיניך בכל הרעה אשׁר אני מביא על המקום הזה ועל ישׁביו וישׁיבו את המלך דבר׃
2 Chronicles 34:29 וישׁלח המלך ויאסף את כל זקני יהודה וירושׁלם׃
2 Chronicles 34:30 ויעל המלך בית יהוה וכל אישׁ יהודה וישׁבי ירושׁלם והכהנים והלוים וכל העם מגדול ועד קטן ויקרא באזניהם את כל דברי ספר הברית הנמצא בית יהוה׃
2 Chronicles 34:31 ויעמד המלך על עמדו ויכרת את הברית לפני יהוה ללכת אחרי יהוה ולשׁמור את מצותיו ועדותיו וחקיו בכל לבבו ובכל נפשׁו לעשׂות את דברי הברית הכתובים על הספר הזה׃
2 Chronicles 34:32 ויעמד את כל הנמצא בירושׁלם ובנימן ויעשׂו ישׁבי ירושׁלם כברית אלהים אלהי אבותיהם׃
2 Chronicles 34:33 ויסר יאשׁיהו את כל התועבות מכל הארצות אשׁר לבני ישׂראל ויעבד את כל הנמצא בישׂראל לעבוד את יהוה אלהיהם כל ימיו לא סרו מאחרי יהוה אלהי אבותיהם׃
2 Chronicles 35:1 ויעשׂ יאשׁיהו בירושׁלם פסח ליהוה וישׁחטו הפסח בארבעה עשׂר לחדשׁ הראשׁון׃
2 Chronicles 35:2 ויעמד הכהנים על משׁמרותם ויחזקם לעבודת בית יהוה׃
2 Chronicles 35:3 ויאמר ללוים המבונים לכל ישׂראל הקדושׁים ליהוה תנו את ארון הקדשׁ בבית אשׁר בנה שׁלמה בן דויד מלך ישׂראל אין לכם משׂא בכתף עתה עבדו את יהוה אלהיכם ואת עמו ישׂראל׃
2 Chronicles 35:4 והכונו לבית אבותיכם כמחלקותיכם בכתב דויד מלך ישׂראל ובמכתב שׁלמה בנו׃
2 Chronicles 35:5 ועמדו בקדשׁ לפלגות בית האבות לאחיכם בני העם וחלקת בית אב ללוים׃
2 Chronicles 35:6 ושׁחטו הפסח והתקדשׁו והכינו לאחיכם לעשׂות כדבר יהוה ביד משׁה׃
2 Chronicles 35:7 וירם יאשׁיהו לבני העם צאן כבשׂים ובני עזים הכל לפסחים לכל הנמצא למספר שׁלשׁים אלף ובקר שׁלשׁת אלפים אלה מרכושׁ המלך׃
2 Chronicles 35:8 ושׂריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושׁשׁ מאות ובקר שׁלשׁ מאות׃
2 Chronicles 35:9 וכונניהו ושׁמעיהו ונתנאל אחיו וחשׁביהו ויעיאל ויוזבד שׂרי הלוים הרימו ללוים לפסחים חמשׁת אלפים ובקר חמשׁ מאות׃
2 Chronicles 35:10 ותכון העבודה ויעמדו הכהנים על עמדם והלוים על מחלקותם כמצות המלך׃
2 Chronicles 35:11 וישׁחטו הפסח ויזרקו הכהנים מידם והלוים מפשׁיטים׃
2 Chronicles 35:12 ויסירו העלה לתתם למפלגות לבית אבות לבני העם להקריב ליהוה ככתוב בספר משׁה וכן לבקר׃
2 Chronicles 35:13 ויבשׁלו הפסח באשׁ כמשׁפט והקדשׁים בשׁלו בסירות ובדודים ובצלחות ויריצו לכל בני העם׃
2 Chronicles 35:14 ואחר הכינו להם ולכהנים כי הכהנים בני אהרן בהעלות העולה והחלבים עד לילה והלוים הכינו להם ולכהנים בני אהרן׃
2 Chronicles 35:15 והמשׁררים בני אסף על מעמדם כמצות דויד ואסף והימן וידתון חוזה המלך והשׁערים לשׁער ושׁער אין להם לסור מעל עבדתם כי אחיהם הלוים הכינו׃
2 Chronicles 35:16 ותכון כל עבודת יהוה ביום ההוא לעשׂות הפסח והעלות עלות על מזבח יהוה כמצות המלך יאשׁיהו׃
2 Chronicles 35:17 ויעשׂו בני ישׂראל הנמצאים את הפסח בעת ההיא ואת חג המצות שׁבעת ימים׃
2 Chronicles 35:18 ולא נעשׂה פסח כמהו בישׂראל מימי שׁמואל הנביא וכל מלכי ישׂראל לא עשׂו כפסח אשׁר עשׂה יאשׁיהו והכהנים והלוים וכל יהודה וישׂראל הנמצא ויושׁבי ירושׁלם׃
2 Chronicles 35:19 בשׁמונה עשׂרה שׁנה למלכות יאשׁיהו נעשׂה הפסח הזה׃
2 Chronicles 35:20 אחרי כל זאת אשׁר הכין יאשׁיהו את הבית עלה נכו מלך מצרים להלחם בכרכמישׁ על פרת ויצא לקראתו יאשׁיהו׃
2 Chronicles 35:21 וישׁלח אליו מלאכים לאמר מה לי ולך מלך יהודה לא עליך אתה היום כי אל בית מלחמתי ואלהים אמר לבהלני חדל לך מאלהים אשׁר עמי ואל ישׁחיתך׃
2 Chronicles 35:22 ולא הסב יאשׁיהו פניו ממנו כי להלחם בו התחפשׂ ולא שׁמע אל דברי נכו מפי אלהים ויבא להלחם בבקעת מגדו׃
2 Chronicles 35:23 וירו הירים למלך יאשׁיהו ויאמר המלך לעבדיו העבירוני כי החליתי מאד׃
2 Chronicles 35:24 ויעבירהו עבדיו מן המרכבה וירכיבהו על רכב המשׁנה אשׁר לו ויוליכהו ירושׁלם וימת ויקבר בקברות אבתיו וכל יהודה וירושׁלם מתאבלים על יאשׁיהו׃
2 Chronicles 35:25 ויקונן ירמיהו על יאשׁיהו ויאמרו כל השׁרים והשׁרות בקינותיהם על יאשׁיהו עד היום ויתנום לחק על ישׂראל והנם כתובים על הקינות׃
2 Chronicles 35:26 ויתר דברי יאשׁיהו וחסדיו ככתוב בתורת יהוה׃
2 Chronicles 35:27 ודבריו הראשׁנים והאחרנים הנם כתובים על ספר מלכי ישׂראל ויהודה׃
2 Chronicles 36:1 ויקחו עם הארץ את יהואחז בן יאשׁיהו וימליכהו תחת אביו בירושׁלם׃
2 Chronicles 36:2 בן שׁלושׁ ועשׂרים שׁנה יואחז במלכו ושׁלשׁה חדשׁים מלך בירושׁלם׃
2 Chronicles 36:3 ויסירהו מלך מצרים בירושׁלם ויענשׁ את הארץ מאה ככר כסף וככר זהב׃
2 Chronicles 36:4 וימלך מלך מצרים את אליקים אחיו על יהודה וירושׁלם ויסב את שׁמו יהויקים ואת יואחז אחיו לקח נכו ויביאהו מצרימה׃
2 Chronicles 36:5 בן עשׂרים וחמשׁ שׁנה יהויקים במלכו ואחת עשׂרה שׁנה מלך בירושׁלם ויעשׂ הרע בעיני יהוה אלהיו׃
2 Chronicles 36:6 עליו עלה נבוכדנאצר מלך בבל ויאסרהו בנחשׁתים להליכו בבלה׃
2 Chronicles 36:7 ומכלי בית יהוה הביא נבוכדנאצר לבבל ויתנם בהיכלו בבבל׃
2 Chronicles 36:8 ויתר דברי יהויקים ותעבתיו אשׁר עשׂה והנמצא עליו הנם כתובים על ספר מלכי ישׂראל ויהודה וימלך יהויכין בנו תחתיו׃
2 Chronicles 36:9 בן שׁמונה שׁנים יהויכין במלכו ושׁלשׁה חדשׁים ועשׂרת ימים מלך בירושׁלם ויעשׂ הרע בעיני יהוה׃
2 Chronicles 36:10 ולתשׁובת השׁנה שׁלח המלך נבוכדנאצר ויבאהו בבלה עם כלי חמדת בית יהוה וימלך את צדקיהו אחיו על יהודה וירושׁלם׃
2 Chronicles 36:11 בן עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם׃
2 Chronicles 36:12 ויעשׂ הרע בעיני יהוה אלהיו לא נכנע מלפני ירמיהו הנביא מפי יהוה׃
2 Chronicles 36:13 וגם במלך נבוכדנאצר מרד אשׁר השׁביעו באלהים ויקשׁ את ערפו ויאמץ את לבבו משׁוב אל יהוה אלהי ישׂראל׃
2 Chronicles 36:14 גם כל שׂרי הכהנים והעם הרבו למעול מעל ככל תעבות הגוים ויטמאו את בית יהוה אשׁר הקדישׁ בירושׁלם׃
2 Chronicles 36:15 וישׁלח יהוה אלהי אבותיהם עליהם ביד מלאכיו השׁכם ושׁלוח כי חמל על עמו ועל מעונו׃
2 Chronicles 36:16 ויהיו מלעבים במלאכי האלהים ובוזים דבריו ומתעתעים בנבאיו עד עלות חמת יהוה בעמו עד לאין מרפא׃
2 Chronicles 36:17 ויעל עליהם את מלך כשׂדיים ויהרג בחוריהם בחרב בבית מקדשׁם ולא חמל על בחור ובתולה זקן וישׁשׁ הכל נתן בידו׃
2 Chronicles 36:18 וכל כלי בית האלהים הגדלים והקטנים ואצרות בית יהוה ואצרות המלך ושׂריו הכל הביא בבל׃
2 Chronicles 36:19 וישׂרפו את בית האלהים וינתצו את חומת ירושׁלם וכל ארמנותיה שׂרפו באשׁ וכל כלי מחמדיה להשׁחית׃
2 Chronicles 36:20 ויגל השׁארית מן החרב אל בבל ויהיו לו ולבניו לעבדים עד מלך מלכות פרס׃
2 Chronicles 36:21 למלאות דבר יהוה בפי ירמיהו עד רצתה הארץ את שׁבתותיה כל ימי השׁמה שׁבתה למלאות שׁבעים שׁנה׃
2 Chronicles 36:22 ובשׁנת אחת לכורשׁ מלך פרס לכלות דבר יהוה בפי ירמיהו העיר יהוה את רוח כורשׁ מלך פרס ויעבר קול בכל מלכותו וגם במכתב לאמר׃
2 Chronicles 36:23 כה אמר כורשׁ מלך פרס כל ממלכות הארץ נתן לי יהוה אלהי השׁמים והוא פקד עלי לבנות לו בית בירושׁלם אשׁר ביהודה מי בכם מכל עמו יהוה אלהיו עמו ויעל׃
Ezra 1:1 ובשׁנת אחת לכורשׁ מלך פרס לכלות דבר יהוה מפי ירמיה העיר יהוה את רוח כרשׁ מלך פרס ויעבר קול בכל מלכותו וגם במכתב לאמר׃
Ezra 1:2 כה אמר כרשׁ מלך פרס כל ממלכות הארץ נתן לי יהוה אלהי השׁמים והוא פקד עלי לבנות לו בית בירושׁלם אשׁר ביהודה׃
Ezra 1:3 מי בכם מכל עמו יהי אלהיו עמו ויעל לירושׁלם אשׁר ביהודה ויבן את בית יהוה אלהי ישׂראל הוא האלהים אשׁר בירושׁלם׃
Ezra 1:4 וכל הנשׁאר מכל המקמות אשׁר הוא גר שׁם ינשׂאוהו אנשׁי מקמו בכסף ובזהב וברכושׁ ובבהמה עם הנדבה לבית האלהים אשׁר בירושׁלם׃
Ezra 1:5 ויקומו ראשׁי האבות ליהודה ובנימן והכהנים והלוים לכל העיר האלהים את רוחו לעלות לבנות את בית יהוה אשׁר בירושׁלם׃
Ezra 1:6 וכל סביבתיהם חזקו בידיהם בכלי כסף בזהב ברכושׁ ובבהמה ובמגדנות לבד על כל התנדב׃
Ezra 1:7 והמלך כורשׁ הוציא את כלי בית יהוה אשׁר הוציא נבוכדנצר מירושׁלם ויתנם בבית אלהיו׃
Ezra 1:8 ויוציאם כורשׁ מלך פרס על יד מתרדת הגזבר ויספרם לשׁשׁבצר הנשׂיא ליהודה׃
Ezra 1:9 ואלה מספרם אגרטלי זהב שׁלשׁים אגרטלי כסף אלף מחלפים תשׁעה ועשׂרים׃
Ezra 1:10 כפורי זהב שׁלשׁים כפורי כסף משׁנים ארבע מאות ועשׂרה כלים אחרים אלף׃
Ezra 1:11 כל כלים לזהב ולכסף חמשׁת אלפים וארבע מאות הכל העלה שׁשׁבצר עם העלות הגולה מבבל לירושׁלם׃
Ezra 2:1 ואלה בני המדינה העלים משׁבי הגולה אשׁר הגלה נבוכדנצור מלך בבל לבבל וישׁובו לירושׁלם ויהודה אישׁ לעירו׃
Ezra 2:2 אשׁר באו עם זרבבל ישׁוע נחמיה שׂריה רעליה מרדכי בלשׁן מספר בגוי רחום בענה מספר אנשׁי עם ישׂראל׃
Ezra 2:3 בני פרעשׁ אלפים מאה שׁבעים ושׁנים׃
Ezra 2:4 בני שׁפטיה שׁלשׁ מאות שׁבעים ושׁנים׃
Ezra 2:5 בני ארח שׁבע מאות חמשׁה ושׁבעים׃
Ezra 2:6 בני פחת מואב לבני ישׁוע יואב אלפים שׁמנה מאות ושׁנים עשׂר׃
Ezra 2:7 בני עילם אלף מאתים חמשׁים וארבעה׃
Ezra 2:8 בני זתוא תשׁע מאות וארבעים וחמשׁה׃
Ezra 2:9 בני זכי שׁבע מאות ושׁשׁים׃
Ezra 2:10 בני בני שׁשׁ מאות ארבעים ושׁנים׃
Ezra 2:11 בני בבי שׁשׁ מאות עשׂרים ושׁלשׁה׃
Ezra 2:12 בני עזגד אלף מאתים עשׂרים ושׁנים׃
Ezra 2:13 בני אדניקם שׁשׁ מאות שׁשׁים ושׁשׁה׃
Ezra 2:14 בני בגוי אלפים חמשׁים ושׁשׁה׃
Ezra 2:15 בני עדין ארבע מאות חמשׁים וארבעה׃
Ezra 2:16 בני אטר ליחזקיה תשׁעים ושׁמנה׃
Ezra 2:17 בני בצי שׁלשׁ מאות עשׂרים ושׁלשׁה׃
Ezra 2:18 בני יורה מאה ושׁנים עשׂר׃
Ezra 2:19 בני חשׁם מאתים עשׂרים ושׁלשׁה׃
Ezra 2:20 בני גבר תשׁעים וחמשׁה׃
Ezra 2:21 בני בית לחם מאה עשׂרים ושׁלשׁה׃
Ezra 2:22 אנשׁי נטפה חמשׁים ושׁשׁה׃
Ezra 2:23 אנשׁי ענתות מאה עשׂרים ושׁמנה׃
Ezra 2:24 בני עזמות ארבעים ושׁנים׃
Ezra 2:25 בני קרית ערים כפירה ובארות שׁבע מאות וארבעים ושׁלשׁה׃
Ezra 2:26 בני הרמה וגבע שׁשׁ מאות עשׂרים ואחד׃
Ezra 2:27 אנשׁי מכמס מאה עשׂרים ושׁנים׃
Ezra 2:28 אנשׁי בית אל והעי מאתים עשׂרים ושׁלשׁה׃
Ezra 2:29 בני נבו חמשׁים ושׁנים׃
Ezra 2:30 בני מגבישׁ מאה חמשׁים ושׁשׁה׃
Ezra 2:31 בני עילם אחר אלף מאתים חמשׁים וארבעה׃
Ezra 2:32 בני חרם שׁלשׁ מאות ועשׂרים׃
Ezra 2:33 בני לד חדיד ואונו שׁבע מאות עשׂרים וחמשׁה׃
Ezra 2:34 בני ירחו שׁלשׁ מאות ארבעים וחמשׁה׃
Ezra 2:35 בני סנאה שׁלשׁת אלפים ושׁשׁ מאות ושׁלשׁים׃
Ezra 2:36 הכהנים בני ידעיה לבית ישׁוע תשׁע מאות שׁבעים ושׁלשׁה׃
Ezra 2:37 בני אמר אלף חמשׁים ושׁנים׃
Ezra 2:38 בני פשׁחור אלף מאתים ארבעים ושׁבעה׃
Ezra 2:39 בני חרם אלף ושׁבעה עשׂר׃
Ezra 2:40 הלוים בני ישׁוע וקדמיאל לבני הודויה שׁבעים וארבעה׃
Ezra 2:41 המשׁררים בני אסף מאה עשׂרים ושׁמנה׃
Ezra 2:42 בני השׁערים בני שׁלום בני אטר בני טלמון בני עקוב בני חטיטא בני שׁבי הכל מאה שׁלשׁים ותשׁעה׃
Ezra 2:43 הנתינים בני ציחא בני חשׂופא בני טבעות׃
Ezra 2:44 בני קרס בני סיעהא בני פדון׃
Ezra 2:45 בני לבנה בני חגבה בני עקוב׃
Ezra 2:46 בני חגב בני שׁמלי בני חנן׃
Ezra 2:47 בני גדל בני גחר בני ראיה׃
Ezra 2:48 בני רצין בני נקודא בני גזם׃
Ezra 2:49 בני עזא בני פסח בני בסי׃
Ezra 2:50 בני אסנה בני מעינים בני נפיסים׃
Ezra 2:51 בני בקבוק בני חקופא בני חרחור׃
Ezra 2:52 בני בצלות בני מחידא בני חרשׁא׃
Ezra 2:53 בני ברקוס בני סיסרא בני תמח׃
Ezra 2:54 בני נציח בני חטיפא׃
Ezra 2:55 בני עבדי שׁלמה בני סטי בני הספרת בני פרודא׃
Ezra 2:56 בני יעלה בני דרקון בני גדל׃
Ezra 2:57 בני שׁפטיה בני חטיל בני פכרת הצביים בני אמי׃
Ezra 2:58 כל הנתינים ובני עבדי שׁלמה שׁלשׁ מאות תשׁעים ושׁנים׃
Ezra 2:59 ואלה העלים מתל מלח תל חרשׁא כרוב אדן אמר ולא יכלו להגיד בית אבותם וזרעם אם מישׂראל הם׃
Ezra 2:60 בני דליה בני טוביה בני נקודא שׁשׁ מאות חמשׁים ושׁנים׃
Ezra 2:61 ומבני הכהנים בני חביה בני הקוץ בני ברזלי אשׁר לקח מבנות ברזלי הגלעדי אשׁה ויקרא על שׁמם׃
Ezra 2:62 אלה בקשׁו כתבם המתיחשׂים ולא נמצאו ויגאלו מן הכהנה׃
Ezra 2:63 ויאמר התרשׁתא להם אשׁר לא יאכלו מקדשׁ הקדשׁים עד עמד כהן לאורים ולתמים׃
Ezra 2:64 כל הקהל כאחד ארבע רבוא אלפים שׁלשׁ מאות שׁשׁים׃
Ezra 2:65 מלבד עבדיהם ואמהתיהם אלה שׁבעת אלפים שׁלשׁ מאות שׁלשׁים ושׁבעה ולהם משׁררים ומשׁררות מאתים׃
Ezra 2:66 סוסיהם שׁבע מאות שׁלשׁים ושׁשׁה פרדיהם מאתים ארבעים וחמשׁה׃
Ezra 2:67 גמליהם ארבע מאות שׁלשׁים וחמשׁה חמרים שׁשׁת אלפים שׁבע מאות ועשׂרים׃
Ezra 2:68 ומראשׁי האבות בבואם לבית יהוה אשׁר בירושׁלם התנדבו לבית האלהים להעמידו על מכונו׃
Ezra 2:69 ככחם נתנו לאוצר המלאכה זהב דרכמונים שׁשׁ רבאות ואלף וכסף מנים חמשׁת אלפים וכתנת כהנים מאה׃
Ezra 2:70 וישׁבו הכהנים והלוים ומן העם והמשׁררים והשׁוערים והנתינים בעריהם וכל ישׂראל בעריהם׃
Ezra 3:1 ויגע החדשׁ השׁביעי ובני ישׂראל בערים ויאספו העם כאישׁ אחד אל ירושׁלם׃
Ezra 3:2 ויקם ישׁוע בן יוצדק ואחיו הכהנים וזרבבל בן שׁאלתיאל ואחיו ויבנו את מזבח אלהי ישׂראל להעלות עליו עלות ככתוב בתורת משׁה אישׁ האלהים׃
Ezra 3:3 ויכינו המזבח על מכונתיו כי באימה עליהם מעמי הארצות ויעל עליו עלות ליהוה עלות לבקר ולערב׃
Ezra 3:4 ויעשׂו את חג הסכות ככתוב ועלת יום ביום במספר כמשׁפט דבר יום ביומו׃
Ezra 3:5 ואחריכן עלת תמיד ולחדשׁים ולכל מועדי יהוה המקדשׁים ולכל מתנדב נדבה ליהוה׃
Ezra 3:6 מיום אחד לחדשׁ השׁביעי החלו להעלות עלות ליהוה והיכל יהוה לא יסד׃
Ezra 3:7 ויתנו כסף לחצבים ולחרשׁים ומאכל ומשׁתה ושׁמן לצדנים ולצרים להביא עצי ארזים מן הלבנון אל ים יפוא כרשׁיון כורשׁ מלך פרס עליהם׃
Ezra 3:8 ובשׁנה השׁנית לבואם אל בית האלהים לירושׁלם בחדשׁ השׁני החלו זרבבל בן שׁאלתיאל וישׁוע בן יוצדק ושׁאר אחיהם הכהנים והלוים וכל הבאים מהשׁבי ירושׁלם ויעמידו את הלוים מבן עשׂרים שׁנה ומעלה לנצח על מלאכת בית יהוה׃
Ezra 3:9 ויעמד ישׁוע בניו ואחיו קדמיאל ובניו בני יהודה כאחד לנצח על עשׂה המלאכה בבית האלהים בני חנדד בניהם ואחיהם הלוים׃
Ezra 3:10 ויסדו הבנים את היכל יהוה ויעמידו הכהנים מלבשׁים בחצצרות והלוים בני אסף במצלתים להלל את יהוה על ידי דויד מלך ישׂראל׃
Ezra 3:11 ויענו בהלל ובהודת ליהוה כי טוב כי לעולם חסדו על ישׂראל וכל העם הריעו תרועה גדולה בהלל ליהוה על הוסד בית יהוה׃
Ezra 3:12 ורבים מהכהנים והלוים וראשׁי האבות הזקנים אשׁר ראו את הבית הראשׁון ביסדו זה הבית בעיניהם בכים בקול גדול ורבים בתרועה בשׂמחה להרים קול׃
Ezra 3:13 ואין העם מכירים קול תרועת השׂמחה לקול בכי העם כי העם מריעים תרועה גדולה והקול נשׁמע עד למרחוק׃
Ezra 4:1 וישׁמעו צרי יהודה ובנימן כי בני הגולה בונים היכל ליהוה אלהי ישׂראל׃
Ezra 4:2 ויגשׁו אל זרבבל ואל ראשׁי האבות ויאמרו להם נבנה עמכם כי ככם נדרושׁ לאלהיכם ולא אנחנו זבחים מימי אסר חדן מלך אשׁור המעלה אתנו פה׃
Ezra 4:3 ויאמר להם זרבבל וישׁוע ושׁאר ראשׁי האבות לישׂראל לא לכם ולנו לבנות בית לאלהינו כי אנחנו יחד נבנה ליהוה אלהי ישׂראל כאשׁר צונו המלך כורשׁ מלך פרס׃
Ezra 4:4 ויהי עם הארץ מרפים ידי עם יהודה ומבלהים אותם לבנות׃
Ezra 4:5 וסכרים עליהם יועצים להפר עצתם כל ימי כורשׁ מלך פרס ועד מלכות דריושׁ מלך פרס׃
Ezra 4:6 ובמלכות אחשׁורושׁ בתחלת מלכותו כתבו שׂטנה על ישׁבי יהודה וירושׁלם׃
Ezra 4:7 ובימי ארתחשׁשׂתא כתב בשׁלם מתרדת טבאל ושׁאר כנותו על ארתחשׁשׂתא מלך פרס וכתב הנשׁתון כתוב ארמית ומתרגם ארמית׃
Ezra 4:8 רחום בעל טעם ושׁמשׁי ספרא כתבו אגרה חדה על ירושׁלם לארתחשׁשׂתא מלכא כנמא׃
Ezra 4:9 אדין רחום בעל טעם ושׁמשׁי ספרא ושׁאר כנותהון דיניא ואפרסתכיא טרפליא אפרסיא ארכוי בבליא שׁושׁנכיא דהוא עלמיא׃
Ezra 4:10 ושׁאר אמיא די הגלי אסנפר רבא ויקירא והותב המו בקריה די שׁמרין ושׁאר עבר נהרה וכענת׃
Ezra 4:11 דנה פרשׁגן אגרתא די שׁלחו עלוהי על ארתחשׁשׂתא מלכא עבדיך אנשׁ עבר נהרה וכענת׃
Ezra 4:12 ידיע להוא למלכא די יהודיא די סלקו מן לותך עלינא אתו לירושׁלם קריתא מרדתא ובאישׁתא בנין ושׁורי אשׁכללו ואשׁיא יחיטו׃
Ezra 4:13 כען ידיע להוא למלכא די הן קריתא דך תתבנא ושׁוריה ישׁתכללון מנדה בלו והלך לא ינתנון ואפתם מלכים תהנזק׃
Ezra 4:14 כען כל קבל די מלח היכלא מלחנא וערות מלכא לא אריך לנא למחזא על דנה שׁלחנא והודענא למלכא׃
Ezra 4:15 די יבקר בספר דכרניא די אבהתך ותהשׁכח בספר דכרניא ותנדע די קריתא דך קריא מרדא ומהנזקת מלכין ומדנן ואשׁתדור עבדין בגוה מן יומת עלמא על דנה קריתא דך החרבת׃
Ezra 4:16 מהודעין אנחנה למלכא די הן קריתא דך תתבנא ושׁוריה ישׁתכללון לקבל דנה חלק בעבר נהרא לא איתי׃
Ezra 4:17 פתגמא שׁלח מלכא על רחום בעל טעם ושׁמשׁי ספרא ושׁאר כנותהון די יתבין בשׁמרין ושׁאר עבר נהרה שׁלם וכעת׃
Ezra 4:18 נשׁתונא די שׁלחתון עלינא מפרשׁ קרי קדמי׃
Ezra 4:19 ומני שׂים טעם ובקרו והשׁכחו די קריתא דך מן יומת עלמא על מלכין מתנשׂאה ומרד ואשׁתדור מתעבד׃
Ezra 4:20 ומלכין תקיפין הוו על ירושׁלם ושׁליטין בכל עבר נהרה ומדה בלו והלך מתיהב׃
Ezra 4:21 כען שׂימו טעם לבטלא גבריא אלך וקריתא דך לא תתבנא עד מני טעמא יתשׂם׃
Ezra 4:22 וזהירין הוו שׁלו למעבד על דנה למה ישׂגא חבלא להנזקת מלכין׃
Ezra 4:23 אדין מן די פרשׁגן נשׁתונא די ארתחשׁשׂתא מלכא קרי קדם רחום ושׁמשׁי ספרא וכנותהון אזלו בבהילו לירושׁלם על יהודיא ובטלו המו באדרע וחיל׃
Ezra 4:24 באדין בטלת עבידת בית אלהא די בירושׁלם והות בטלא עד שׁנת תרתין למלכות דריושׁ מלך פרס׃
Ezra 5:1 והתנבי חגי נביאה וזכריה בר עדוא נביאיא על יהודיא די ביהוד ובירושׁלם בשׁם אלה ישׂראל עליהון׃
Ezra 5:2 באדין קמו זרבבל בר שׁאלתיאל וישׁוע בר יוצדק ושׁריו למבנא בית אלהא די בירושׁלם ועמהון נביאיא די אלהא מסעדין׃
Ezra 5:3 בה זמנא אתא עליהון תתני פחת עבר נהרה ושׁתר בוזני וכנותהון וכן אמרין להם מן שׂם לכם טעם ביתא דנה לבנא ואשׁרנא דנה לשׁכללה׃
Ezra 5:4 אדין כנמא אמרנא להם מן אנון שׁמהת גבריא די דנה בנינא בנין׃
Ezra 5:5 ועין אלההם הות על שׂבי יהודיא ולא בטלו המו עד טעמא לדריושׁ יהך ואדין יתיבון נשׁתונא על דנה׃
Ezra 5:6 פרשׁגן אגרתא די שׁלח תתני פחת עבר נהרה ושׁתר בוזני וכנותה אפרסכיא די בעבר נהרה על דריושׁ מלכא׃
Ezra 5:7 פתגמא שׁלחו עלוהי וכדנה כתיב בגוה לדריושׁ מלכא שׁלמא כלא׃
Ezra 5:8 ידיע להוא למלכא די אזלנא ליהוד מדינתא לבית אלהא רבא והוא מתבנא אבן גלל ואע מתשׂם בכתליא ועבידתא דך אספרנא מתעבדא ומצלח בידהם׃
Ezra 5:9 אדין שׁאלנא לשׂביא אלך כנמא אמרנא להם מן שׂם לכם טעם ביתא דנה למבניה ואשׁרנא דנה לשׁכללה׃
Ezra 5:10 ואף שׁמהתהם שׁאלנא להם להודעותך די נכתב שׁם גבריא די בראשׁיהם׃
Ezra 5:11 וכנמא פתגמא התיבונא לממר אנחנא המו עבדוהי די אלה שׁמיא וארעא ובנין ביתא די הוא בנה מקדמת דנה שׁנין שׂגיאן ומלך לישׂראל רב בנהי ושׁכללה׃
Ezra 5:12 להן מן די הרגזו אבהתנא לאלה שׁמיא יהב המו ביד נבוכדנצר מלך בבל כסדיא וביתה דנה סתרה ועמה הגלי לבבל׃
Ezra 5:13 ברם בשׁנת חדה לכורשׁ מלכא די בבל כורשׁ מלכא שׂם טעם בית אלהא דנה לבנא׃
Ezra 5:14 ואף מאניא די בית אלהא די דהבה וכספא די נבוכדנצר הנפק מן היכלא די בירושׁלם והיבל המו להיכלא די בבל הנפק המו כורשׁ מלכא מן היכלא די בבל ויהיבו לשׁשׁבצר שׁמה די פחה שׂמה׃
Ezra 5:15 ואמר לה אלה מאניא שׂא אזל אחת המו בהיכלא די בירושׁלם ובית אלהא יתבנא על אתרה׃
Ezra 5:16 אדין שׁשׁבצר דך אתא יהב אשׁיא די בית אלהא די בירושׁלם ומן אדין ועד כען מתבנא ולא שׁלם׃
Ezra 5:17 וכען הן על מלכא טב יתבקר בבית גנזיא די מלכא תמה די בבבל הן איתי די מן כורשׁ מלכא שׂים טעם למבנא בית אלהא דך בירושׁלם ורעות מלכא על דנה ישׁלח עלינא׃
Ezra 6:1 באדין דריושׁ מלכא שׂם טעם ובקרו בבית ספריא די גנזיא מהחתין תמה בבבל׃
Ezra 6:2 והשׁתכח באחמתא בבירתא די במדי מדינתה מגלה חדה וכן כתיב בגוה דכרונה׃
Ezra 6:3 בשׁנת חדה לכורשׁ מלכא כורשׁ מלכא שׂם טעם בית אלהא בירושׁלם ביתא יתבנא אתר די דבחין דבחין ואשׁוהי מסובלין רומה אמין שׁתין פתיה אמין שׁתין׃
Ezra 6:4 נדבכין די אבן גלל תלתא ונדבך די אע חדת ונפקתא מן בית מלכא תתיהב׃
Ezra 6:5 ואף מאני בית אלהא די דהבה וכספא די נבוכדנצר הנפק מן היכלא די בירושׁלם והיבל לבבל יהתיבון ויהך להיכלא די בירושׁלם לאתרה ותחת בבית אלהא׃
Ezra 6:6 כען תתני פחת עבר נהרה שׁתר בוזני וכנותהון אפרסכיא די בעבר נהרה רחיקין הוו מן תמה׃
Ezra 6:7 שׁבקו לעבידת בית אלהא דך פחת יהודיא ולשׂבי יהודיא בית אלהא דך יבנון על אתרה׃
Ezra 6:8 ומני שׂים טעם למא די תעבדון עם שׂבי יהודיא אלך למבנא בית אלהא דך ומנכסי מלכא די מדת עבר נהרה אספרנא נפקתא תהוא מתיהבא לגבריא אלך די לא לבטלא׃
Ezra 6:9 ומה חשׁחן ובני תורין ודכרין ואמרין לעלון לאלה שׁמיא חנטין מלח חמר ומשׁח כמאמר כהניא די בירושׁלם להוא מתיהב להם יום ביום די לא שׁלו׃
Ezra 6:10 די להון מהקרבין ניחוחין לאלה שׁמיא ומצלין לחיי מלכא ובנוהי׃
Ezra 6:11 ומני שׂים טעם די כל אנשׁ די יהשׁנא פתגמא דנה יתנסח אע מן ביתה וזקיף יתמחא עלהי וביתה נולו יתעבד על דנה׃
Ezra 6:12 ואלהא די שׁכן שׁמה תמה ימגר כל מלך ועם די ישׁלח ידה להשׁניה לחבלה בית אלהא דך די בירושׁלם אנה דריושׁ שׂמת טעם אספרנא יתעבד׃
Ezra 6:13 אדין תתני פחת עבר נהרה שׁתר בוזני וכנותהון לקבל די שׁלח דריושׁ מלכא כנמא אספרנא עבדו׃
Ezra 6:14 ושׂבי יהודיא בנין ומצלחין בנבואת חגי נביאה וזכריה בר עדוא ובנו ושׁכללו מן טעם אלה ישׂראל ומטעם כורשׁ ודריושׁ וארתחשׁשׂתא מלך פרס׃
Ezra 6:15 ושׁיציא ביתה דנה עד יום תלתה לירח אדר די היא שׁנת שׁת למלכות דריושׁ מלכא׃
Ezra 6:16 ועבדו בני ישׂראל כהניא ולויא ושׁאר בני גלותא חנכת בית אלהא דנה בחדוה׃
Ezra 6:17 והקרבו לחנכת בית אלהא דנה תורין מאה דכרין מאתין אמרין ארבע מאה וצפירי עזין לחטיא על כל ישׂראל תרי עשׂר למנין שׁבטי ישׂראל׃
Ezra 6:18 והקימו כהניא בפלגתהון ולויא במחלקתהון על עבידת אלהא די בירושׁלם ככתב ספר משׁה׃
Ezra 6:19 ויעשׂו בני הגולה את הפסח בארבעה עשׂר לחדשׁ הראשׁון׃
Ezra 6:20 כי הטהרו הכהנים והלוים כאחד כלם טהורים וישׁחטו הפסח לכל בני הגולה ולאחיהם הכהנים ולהם׃
Ezra 6:21 ויאכלו בני ישׂראל השׁבים מהגולה וכל הנבדל מטמאת גוי הארץ אלהם לדרשׁ ליהוה אלהי ישׂראל׃
Ezra 6:22 ויעשׂו חג מצות שׁבעת ימים בשׂמחה כי שׂמחם יהוה והסב לב מלך אשׁור עליהם לחזק ידיהם במלאכת בית האלהים אלהי ישׂראל׃
Ezra 7:1 ואחר הדברים האלה במלכות ארתחשׁסתא מלך פרס עזרא בן שׂריה בן עזריה בן חלקיה׃
Ezra 7:2 בן שׁלום בן צדוק בן אחיטוב׃
Ezra 7:3 בן אמריה בן עזריה בן מריות׃
Ezra 7:4 בן זרחיה בן עזי בן בקי׃
Ezra 7:5 בן אבישׁוע בן פינחס בן אלעזר בן אהרן הכהן הראשׁ׃
Ezra 7:6 הוא עזרא עלה מבבל והוא ספר מהיר בתורת משׁה אשׁר נתן יהוה אלהי ישׂראל ויתן לו המלך כיד יהוה אלהיו עליו כל בקשׁתו׃
Ezra 7:7 ויעלו מבני ישׂראל ומן הכהנים והלוים והמשׁררים והשׁערים והנתינים אל ירושׁלם בשׁנת שׁבע לארתחשׁסתא המלך׃
Ezra 7:8 ויבא ירושׁלם בחדשׁ החמישׁי היא שׁנת השׁביעית למלך׃
Ezra 7:9 כי באחד לחדשׁ הראשׁון הוא יסד המעלה מבבל ובאחד לחדשׁ החמישׁי בא אל ירושׁלם כיד אלהיו הטובה עליו׃
Ezra 7:10 כי עזרא הכין לבבו לדרושׁ את תורת יהוה ולעשׂת וללמד בישׂראל חק ומשׁפט׃
Ezra 7:11 וזה פרשׁגן הנשׁתון אשׁר נתן המלך ארתחשׁסתא לעזרא הכהן הספר ספר דברי מצות יהוה וחקיו על ישׂראל׃
Ezra 7:12 ארתחשׁסתא מלך מלכיא לעזרא כהנא ספר דתא די אלה שׁמיא גמיר וכענת׃
Ezra 7:13 מני שׂים טעם די כל מתנדב במלכותי מן עמה ישׂראל וכהנוהי ולויא למהך לירושׁלם עמך יהך׃
Ezra 7:14 כל קבל די מן קדם מלכא ושׁבעת יעטהי שׁליח לבקרא על יהוד ולירושׁלם בדת אלהך די בידך׃
Ezra 7:15 ולהיבלה כסף ודהב די מלכא ויעטוהי התנדבו לאלה ישׂראל די בירושׁלם משׁכנה׃
Ezra 7:16 וכל כסף ודהב די תהשׁכח בכל מדינת בבל עם התנדבות עמא וכהניא מתנדבין לבית אלההם די בירושׁלם׃
Ezra 7:17 כל קבל דנה אספרנא תקנא בכספא דנה תורין דכרין אמרין ומנחתהון ונסכיהון ותקרב המו על מדבחה די בית אלהכם די בירושׁלם׃
Ezra 7:18 ומה די עליך ועל אחיך ייטב בשׁאר כספא ודהבה למעבד כרעות אלהכם תעבדון׃
Ezra 7:19 ומאניא די מתיהבין לך לפלחן בית אלהך השׁלם קדם אלה ירושׁלם׃
Ezra 7:20 ושׁאר חשׁחות בית אלהך די יפל לך למנתן תנתן מן בית גנזי מלכא׃
Ezra 7:21 ומני אנה ארתחשׁסתא מלכא שׂים טעם לכל גזבריא די בעבר נהרה די כל די ישׁאלנכון עזרא כהנה ספר דתא די אלה שׁמיא אספרנא יתעבד׃
Ezra 7:22 עד כסף ככרין מאה ועד חנטין כרין מאה ועד חמר בתין מאה ועד בתין משׁח מאה ומלח די לא כתב׃
Ezra 7:23 כל די מן טעם אלה שׁמיא יתעבד אדרזדא לבית אלה שׁמיא די למה להוא קצף על מלכות מלכא ובנוהי׃
Ezra 7:24 ולכם מהודעין די כל כהניא ולויא זמריא תרעיא נתיניא ופלחי בית אלהא דנה מנדה בלו והלך לא שׁליט למרמא עליהם׃
Ezra 7:25 ואנת עזרא כחכמת אלהך די בידך מני שׁפטין ודינין די להון דאנין לכל עמה די בעבר נהרה לכל ידעי דתי אלהך ודי לא ידע תהודעון׃
Ezra 7:26 וכל די לא להוא עבד דתא די אלהך ודתא די מלכא אספרנא דינה להוא מתעבד מנה הן למות הן לשׁרשׁו הן לענשׁ נכסין ולאסורין׃
Ezra 7:27 ברוך יהוה אלהי אבותינו אשׁר נתן כזאת בלב המלך לפאר את בית יהוה אשׁר בירושׁלם׃
Ezra 7:28 ועלי הטה חסד לפני המלך ויועציו ולכל שׂרי המלך הגברים ואני התחזקתי כיד יהוה אלהי עלי ואקבצה מישׂראל ראשׁים לעלות עמי׃
Ezra 8:1 ואלה ראשׁי אבתיהם והתיחשׂם העלים עמי במלכות ארתחשׁסתא המלך מבבל׃
Ezra 8:2 מבני פינחס גרשׁם מבני איתמר דניאל מבני דויד חטושׁ׃
Ezra 8:3 מבני שׁכניה מבני פרעשׁ זכריה ועמו התיחשׂ לזכרים מאה וחמשׁים׃
Ezra 8:4 מבני פחת מואב אליהועיני בן זרחיה ועמו מאתים הזכרים׃
Ezra 8:5 מבני שׁכניה בן יחזיאל ועמו שׁלשׁ מאות הזכרים׃
Ezra 8:6 ומבני עדין עבד בן יונתן ועמו חמשׁים הזכרים׃
Ezra 8:7 ומבני עילם ישׁעיה בן עתליה ועמו שׁבעים הזכרים׃
Ezra 8:8 ומבני שׁפטיה זבדיה בן מיכאל ועמו שׁמנים הזכרים׃
Ezra 8:9 מבני יואב עבדיה בן יחיאל ועמו מאתים ושׁמנה עשׂר הזכרים׃
Ezra 8:10 ומבני שׁלומית בן יוספיה ועמו מאה ושׁשׁים הזכרים׃
Ezra 8:11 ומבני בבי זכריה בן בבי ועמו עשׂרים ושׁמנה הזכרים׃
Ezra 8:12 ומבני עזגד יוחנן בן הקטן ועמו מאה ועשׂרה הזכרים׃
Ezra 8:13 ומבני אדניקם אחרנים ואלה שׁמותם אליפלט יעיאל ושׁמעיה ועמהם שׁשׁים הזכרים׃
Ezra 8:14 ומבני בגוי עותי וזבוד ועמו שׁבעים הזכרים׃
Ezra 8:15 ואקבצם אל הנהר הבא אל אהוא ונחנה שׁם ימים שׁלשׁה ואבינה בעם ובכהנים ומבני לוי לא מצאתי שׁם׃
Ezra 8:16 ואשׁלחה לאליעזר לאריאל לשׁמעיה ולאלנתן וליריב ולאלנתן ולנתן ולזכריה ולמשׁלם ראשׁים וליויריב ולאלנתן מבינים׃
Ezra 8:17 ואוצאה אותם על אדו הראשׁ בכספיא המקום ואשׂימה בפיהם דברים לדבר אל אדו אחיו הנתונים בכספיא המקום להביא לנו משׁרתים לבית אלהינו׃
Ezra 8:18 ויביאו לנו כיד אלהינו הטובה עלינו אישׁ שׂכל מבני מחלי בן לוי בן ישׂראל ושׁרביה ובניו ואחיו שׁמנה עשׂר׃
Ezra 8:19 ואת חשׁביה ואתו ישׁעיה מבני מררי אחיו ובניהם עשׂרים׃
Ezra 8:20 ומן הנתינים שׁנתן דויד והשׂרים לעבדת הלוים נתינים מאתים ועשׂרים כלם נקבו בשׁמות׃
Ezra 8:21 ואקרא שׁם צום על הנהר אהוא להתענות לפני אלהינו לבקשׁ ממנו דרך ישׁרה לנו ולטפנו ולכל רכושׁנו׃
Ezra 8:22 כי בשׁתי לשׁאול מן המלך חיל ופרשׁים לעזרנו מאויב בדרך כי אמרנו למלך לאמר יד אלהינו על כל מבקשׁיו לטובה ועזו ואפו על כל עזביו׃
Ezra 8:23 ונצומה ונבקשׁה מאלהינו על זאת ויעתר׃
Ezra 8:24 ואבדילה משׂרי הכהנים שׁנים עשׂר לשׁרביה חשׁביה ועמהם מאחיהם עשׂרה׃
Ezra 8:25 ואשׁקולה להם את הכסף ואת הזהב ואת הכלים תרומת בית אלהינו ההרימו המלך ויעציו ושׂריו וכל ישׂראל הנמצאים׃
Ezra 8:26 ואשׁקלה על ידם כסף ככרים שׁשׁ מאות וחמשׁים וכלי כסף מאה לככרים זהב מאה ככר׃
Ezra 8:27 וכפרי זהב עשׂרים לאדרכנים אלף וכלי נחשׁת מצהב טובה שׁנים חמודת כזהב׃
Ezra 8:28 ואמרה אלהם אתם קדשׁ ליהוה והכלים קדשׁ והכסף והזהב נדבה ליהוה אלהי אבתיכם׃
Ezra 8:29 שׁקדו ושׁמרו עד תשׁקלו לפני שׂרי הכהנים והלוים ושׂרי האבות לישׂראל בירושׁלם הלשׁכות בית יהוה׃
Ezra 8:30 וקבלו הכהנים והלוים משׁקל הכסף והזהב והכלים להביא לירושׁלם לבית אלהינו׃
Ezra 8:31 ונסעה מנהר אהוא בשׁנים עשׂר לחדשׁ הראשׁון ללכת ירושׁלם ויד אלהינו היתה עלינו ויצילנו מכף אויב ואורב על הדרך׃
Ezra 8:32 ונבוא ירושׁלם ונשׁב שׁם ימים שׁלשׁה׃
Ezra 8:33 וביום הרביעי נשׁקל הכסף והזהב והכלים בבית אלהינו על יד מרמות בן אוריה הכהן ועמו אלעזר בן פינחס ועמהם יוזבד בן ישׁוע ונועדיה בן בנוי הלוים׃
Ezra 8:34 במספר במשׁקל לכל ויכתב כל המשׁקל בעת ההיא׃
Ezra 8:35 הבאים מהשׁבי בני הגולה הקריבו עלות לאלהי ישׂראל פרים שׁנים עשׂר על כל ישׂראל אילים תשׁעים ושׁשׁה כבשׂים שׁבעים ושׁבעה צפירי חטאת שׁנים עשׂר הכל עולה ליהוה׃
Ezra 8:36 ויתנו את דתי המלך לאחשׁדרפני המלך ופחוות עבר הנהר ונשׂאו את העם ואת בית האלהים׃
Ezra 9:1 וככלות אלה נגשׁו אלי השׂרים לאמר לא נבדלו העם ישׂראל והכהנים והלוים מעמי הארצות כתועבתיהם לכנעני החתי הפרזי היבוסי העמני המאבי המצרי והאמרי׃
Ezra 9:2 כי נשׂאו מבנתיהם להם ולבניהם והתערבו זרע הקדשׁ בעמי הארצות ויד השׂרים והסגנים היתה במעל הזה ראשׁונה׃
Ezra 9:3 וכשׁמעי את הדבר הזה קרעתי את בגדי ומעילי ואמרטה משׂער ראשׁי וזקני ואשׁבה משׁומם׃
Ezra 9:4 ואלי יאספו כל חרד בדברי אלהי ישׂראל על מעל הגולה ואני ישׁב משׁומם עד למנחת הערב׃
Ezra 9:5 ובמנחת הערב קמתי מתעניתי ובקרעי בגדי ומעילי ואכרעה על ברכי ואפרשׂה כפי אל יהוה אלהי׃
Ezra 9:6 ואמרה אלהי בשׁתי ונכלמתי להרים אלהי פני אליך כי עונתינו רבו למעלה ראשׁ ואשׁמתנו גדלה עד לשׁמים׃
Ezra 9:7 מימי אבתינו אנחנו באשׁמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשׁבי ובבזה ובבשׁת פנים כהיום הזה׃
Ezra 9:8 ועתה כמעט רגע היתה תחנה מאת יהוה אלהינו להשׁאיר לנו פליטה ולתת לנו יתד במקום קדשׁו להאיר עינינו אלהינו ולתתנו מחיה מעט בעבדתנו׃
Ezra 9:9 כי עבדים אנחנו ובעבדתנו לא עזבנו אלהינו ויט עלינו חסד לפני מלכי פרס לתת לנו מחיה לרומם את בית אלהינו ולהעמיד את חרבתיו ולתת לנו גדר ביהודה ובירושׁלם׃
Ezra 9:10 ועתה מה נאמר אלהינו אחרי זאת כי עזבנו מצותיך׃
Ezra 9:11 אשׁר צוית ביד עבדיך הנביאים לאמר הארץ אשׁר אתם באים לרשׁתה ארץ נדה היא בנדת עמי הארצות בתועבתיהם אשׁר מלאוה מפה אל פה בטמאתם׃
Ezra 9:12 ועתה בנותיכם אל תתנו לבניהם ובנתיהם אל תשׂאו לבניכם ולא תדרשׁו שׁלמם וטובתם עד עולם למען תחזקו ואכלתם את טוב הארץ והורשׁתם לבניכם עד עולם׃
Ezra 9:13 ואחרי כל הבא עלינו במעשׂינו הרעים ובאשׁמתנו הגדלה כי אתה אלהינו חשׂכת למטה מעוננו ונתתה לנו פליטה כזאת׃
Ezra 9:14 הנשׁוב להפר מצותיך ולהתחתן בעמי התעבות האלה הלוא תאנף בנו עד כלה לאין שׁארית ופליטה׃
Ezra 9:15 יהוה אלהי ישׂראל צדיק אתה כי נשׁארנו פליטה כהיום הזה הננו לפניך באשׁמתינו כי אין לעמוד לפניך על זאת׃
Ezra 10:1 וכהתפלל עזרא וכהתודתו בכה ומתנפל לפני בית האלהים נקבצו אליו מישׂראל קהל רב מאד אנשׁים ונשׁים וילדים כי בכו העם הרבה בכה׃
Ezra 10:2 ויען שׁכניה בן יחיאל מבני עולם ויאמר לעזרא אנחנו מעלנו באלהינו ונשׁב נשׁים נכריות מעמי הארץ ועתה ישׁ מקוה לישׂראל על זאת׃
Ezra 10:3 ועתה נכרת ברית לאלהינו להוציא כל נשׁים והנולד מהם בעצת אדני והחרדים במצות אלהינו וכתורה יעשׂה׃
Ezra 10:4 קום כי עליך הדבר ואנחנו עמך חזק ועשׂה׃
Ezra 10:5 ויקם עזרא וישׁבע את שׂרי הכהנים הלוים וכל ישׂראל לעשׂות כדבר הזה וישׁבעו׃
Ezra 10:6 ויקם עזרא מלפני בית האלהים וילך אל לשׁכת יהוחנן בן אלישׁיב וילך שׁם לחם לא אכל ומים לא שׁתה כי מתאבל על מעל הגולה׃
Ezra 10:7 ויעבירו קול ביהודה וירושׁלם לכל בני הגולה להקבץ ירושׁלם׃
Ezra 10:8 וכל אשׁר לא יבוא לשׁלשׁת הימים כעצת השׂרים והזקנים יחרם כל רכושׁו והוא יבדל מקהל הגולה׃
Ezra 10:9 ויקבצו כל אנשׁי יהודה ובנימן ירושׁלם לשׁלשׁת הימים הוא חדשׁ התשׁיעי בעשׂרים בחדשׁ וישׁבו כל העם ברחוב בית האלהים מרעידים על הדבר ומהגשׁמים׃
Ezra 10:10 ויקם עזרא הכהן ויאמר אלהם אתם מעלתם ותשׁיבו נשׁים נכריות להוסיף על אשׁמת ישׂראל׃
Ezra 10:11 ועתה תנו תודה ליהוה אלהי אבתיכם ועשׂו רצונו והבדלו מעמי הארץ ומן הנשׁים הנכריות׃
Ezra 10:12 ויענו כל הקהל ויאמרו קול גדול כן כדבריך עלינו לעשׂות׃
Ezra 10:13 אבל העם רב והעת גשׁמים ואין כח לעמוד בחוץ והמלאכה לא ליום אחד ולא לשׁנים כי הרבינו לפשׁע בדבר הזה׃
Ezra 10:14 יעמדו נא שׂרינו לכל הקהל וכל אשׁר בערינו ההשׁיב נשׁים נכריות יבא לעתים מזמנים ועמהם זקני עיר ועיר ושׁפטיה עד להשׁיב חרון אף אלהינו ממנו עד לדבר הזה׃
Ezra 10:15 אך יונתן בן עשׂהאל ויחזיה בן תקוה עמדו על זאת ומשׁלם ושׁבתי הלוי עזרם׃
Ezra 10:16 ויעשׂו כן בני הגולה ויבדלו עזרא הכהן אנשׁים ראשׁי האבות לבית אבתם וכלם בשׁמות וישׁבו ביום אחד לחדשׁ העשׂירי לדריושׁ הדבר׃
Ezra 10:17 ויכלו בכל אנשׁים ההשׁיבו נשׁים נכריות עד יום אחד לחדשׁ הראשׁון׃
Ezra 10:18 וימצא מבני הכהנים אשׁר השׁיבו נשׁים נכריות מבני ישׁוע בן יוצדק ואחיו מעשׂיה ואליעזר ויריב וגדליה׃
Ezra 10:19 ויתנו ידם להוציא נשׁיהם ואשׁמים איל צאן על אשׁמתם׃
Ezra 10:20 ומבני אמר חנני וזבדיה׃
Ezra 10:21 ומבני חרם מעשׂיה ואליה ושׁמעיה ויחיאל ועזיה׃
Ezra 10:22 ומבני פשׁחור אליועיני מעשׂיה ישׁמעאל נתנאל יוזבד ואלעשׂה׃
Ezra 10:23 ומן הלוים יוזבד ושׁמעי וקליה הוא קליטא פתחיה יהודה ואליעזר׃
Ezra 10:24 ומן המשׁררים אלישׁיב ומן השׁערים שׁלם וטלם ואורי׃
Ezra 10:25 ומישׂראל מבני פרעשׁ רמיה ויזיה ומלכיה ומימן ואלעזר ומלכיה ובניה׃
Ezra 10:26 ומבני עילם מתניה זכריה ויחיאל ועבדי וירמות ואליה׃
Ezra 10:27 ומבני זתוא אליועני אלישׁיב מתניה וירמות וזבד ועזיזא׃
Ezra 10:28 ומבני בבי יהוחנן חנניה זבי עתלי׃
Ezra 10:29 ומבני בני משׁלם מלוך ועדיה ישׁוב ושׁאל ירמות׃
Ezra 10:30 ומבני פחת מואב עדנא וכלל בניה מעשׂיה מתניה בצלאל ובנוי ומנשׁה׃
Ezra 10:31 ובני חרם אליעזר ישׁיה מלכיה שׁמעיה שׁמעון׃
Ezra 10:32 בנימן מלוך שׁמריה׃
Ezra 10:33 מבני חשׁם מתני מתתה זבד אליפלט ירמי מנשׁה שׁמעי׃
Ezra 10:34 מבני בני מעדי עמרם ואואל׃
Ezra 10:35 בניה בדיה כלהי׃
Ezra 10:36 וניה מרמות אלישׁיב׃
Ezra 10:37 מתניה מתני ויעשׂו׃
Ezra 10:38 ובני ובנוי שׁמעי׃
Ezra 10:39 ושׁלמיה ונתן ועדיה׃
Ezra 10:40 מכנדבי שׁשׁי שׁרי׃
Ezra 10:41 עזראל ושׁלמיהו שׁמריה׃
Ezra 10:42 שׁלום אמריה יוסף׃
Ezra 10:43 מבני נבו יעיאל מתתיה זבד זבינא ידו ויואל בניה׃
Ezra 10:44 כל אלה נשׂאו נשׁים נכריות וישׁ מהם נשׁים וישׂימו בנים׃
Nehemiah 1:1 דברי נחמיה בן חכליה ויהי בחדשׁ כסלו שׁנת עשׂרים ואני הייתי בשׁושׁן הבירה׃
Nehemiah 1:2 ויבא חנני אחד מאחי הוא ואנשׁים מיהודה ואשׁאלם על היהודים הפליטה אשׁר נשׁארו מן השׁבי ועל ירושׁלם׃
Nehemiah 1:3 ויאמרו לי הנשׁארים אשׁר נשׁארו מן השׁבי שׁם במדינה ברעה גדלה ובחרפה וחומת ירושׁלם מפרצת ושׁעריה נצתו באשׁ׃
Nehemiah 1:4 ויהי כשׁמעי את הדברים האלה ישׁבתי ואבכה ואתאבלה ימים ואהי צם ומתפלל לפני אלהי השׁמים׃
Nehemiah 1:5 ואמר אנא יהוה אלהי השׁמים האל הגדול והנורא שׁמר הברית וחסד לאהביו ולשׁמרי מצותיו׃
Nehemiah 1:6 תהי נא אזנך קשׁבת ועיניך פתוחות לשׁמע אל תפלת עבדך אשׁר אנכי מתפלל לפניך היום יומם ולילה על בני ישׂראל עבדיך ומתודה על חטאות בני ישׂראל אשׁר חטאנו לך ואני ובית אבי חטאנו׃
Nehemiah 1:7 חבל חבלנו לך ולא שׁמרנו את המצות ואת החקים ואת המשׁפטים אשׁר צוית את משׁה עבדך׃
Nehemiah 1:8 זכר נא את הדבר אשׁר צוית את משׁה עבדך לאמר אתם תמעלו אני אפיץ אתכם בעמים׃
Nehemiah 1:9 ושׁבתם אלי ושׁמרתם מצותי ועשׂיתם אתם אם יהיה נדחכם בקצה השׁמים משׁם אקבצם והבואתים אל המקום אשׁר בחרתי לשׁכן את שׁמי שׁם׃
Nehemiah 1:10 והם עבדיך ועמך אשׁר פדית בכחך הגדול ובידך החזקה׃
Nehemiah 1:11 אנא אדני תהי נא אזנך קשׁבת אל תפלת עבדך ואל תפלת עבדיך החפצים ליראה את שׁמך והצליחה נא לעבדך היום ותנהו לרחמים לפני האישׁ הזה ואני הייתי משׁקה למלך׃
Nehemiah 2:1 ויהי בחדשׁ ניסן שׁנת עשׂרים לארתחשׁסתא המלך יין לפניו ואשׂא את היין ואתנה למלך ולא הייתי רע לפניו׃
Nehemiah 2:2 ויאמר לי המלך מדוע פניך רעים ואתה אינך חולה אין זה כי אם רע לב ואירא הרבה מאד׃
Nehemiah 2:3 ואמר למלך המלך לעולם יחיה מדוע לא ירעו פני אשׁר העיר בית קברות אבתי חרבה ושׁעריה אכלו באשׁ׃
Nehemiah 2:4 ויאמר לי המלך על מה זה אתה מבקשׁ ואתפלל אל אלהי השׁמים׃
Nehemiah 2:5 ואמר למלך אם על המלך טוב ואם ייטב עבדך לפניך אשׁר תשׁלחני אל יהודה אל עיר קברות אבתי ואבננה׃
Nehemiah 2:6 ויאמר לי המלך והשׁגל יושׁבת אצלו עד מתי יהיה מהלכך ומתי תשׁוב וייטב לפני המלך וישׁלחני ואתנה לו זמן׃
Nehemiah 2:7 ואומר למלך אם על המלך טוב אגרות יתנו לי על פחוות עבר הנהר אשׁר יעבירוני עד אשׁר אבוא אל יהודה׃
Nehemiah 2:8 ואגרת אל אסף שׁמר הפרדס אשׁר למלך אשׁר יתן לי עצים לקרות את שׁערי הבירה אשׁר לבית ולחומת העיר ולבית אשׁר אבוא אליו ויתן לי המלך כיד אלהי הטובה עלי׃
Nehemiah 2:9 ואבוא אל פחוות עבר הנהר ואתנה להם את אגרות המלך וישׁלח עמי המלך שׂרי חיל ופרשׁים׃
Nehemiah 2:10 וישׁמע סנבלט החרני וטוביה העבד העמני וירע להם רעה גדלה אשׁר בא אדם לבקשׁ טובה לבני ישׂראל׃
Nehemiah 2:11 ואבוא אל ירושׁלם ואהי שׁם ימים שׁלשׁה׃
Nehemiah 2:12 ואקום לילה אני ואנשׁים מעט עמי ולא הגדתי לאדם מה אלהי נתן אל לבי לעשׂות לירושׁלם ובהמה אין עמי כי אם הבהמה אשׁר אני רכב׃
Nehemiah 2:13 ואצאה בשׁער הגיא לילה ואל פני עין התנין ואל שׁער האשׁפת ואהי שׂבר בחומת ירושׁלם אשׁר המפרוצים ושׁעריה אכלו באשׁ׃
Nehemiah 2:14 ואעבר אל שׁער העין ואל ברכת המלך ואין מקום לבהמה לעבר תחתי׃
Nehemiah 2:15 ואהי עלה בנחל לילה ואהי שׂבר בחומה ואשׁוב ואבוא בשׁער הגיא ואשׁוב׃
Nehemiah 2:16 והסגנים לא ידעו אנה הלכתי ומה אני עשׂה וליהודים ולכהנים ולחרים ולסגנים וליתר עשׂה המלאכה עד כן לא הגדתי׃
Nehemiah 2:17 ואומר אלהם אתם ראים הרעה אשׁר אנחנו בה אשׁר ירושׁלם חרבה ושׁעריה נצתו באשׁ לכו ונבנה את חומת ירושׁלם ולא נהיה עוד חרפה׃
Nehemiah 2:18 ואגיד להם את יד אלהי אשׁר היא טובה עלי ואף דברי המלך אשׁר אמר לי ויאמרו נקום ובנינו ויחזקו ידיהם לטובה׃
Nehemiah 2:19 וישׁמע סנבלט החרני וטביה העבד העמוני וגשׁם הערבי וילעגו לנו ויבזו עלינו ויאמרו מה הדבר הזה אשׁר אתם עשׂים העל המלך אתם מרדים׃
Nehemiah 2:20 ואשׁיב אותם דבר ואומר להם אלהי השׁמים הוא יצליח לנו ואנחנו עבדיו נקום ובנינו ולכם אין חלק וצדקה וזכרון בירושׁלם׃
Nehemiah 3:1 ויקם אלישׁיב הכהן הגדול ואחיו הכהנים ויבנו את שׁער הצאן המה קדשׁוהו ויעמידו דלתתיו ועד מגדל המאה קדשׁוהו עד מגדל חננאל׃
Nehemiah 3:2 ועל ידו בנו אנשׁי ירחו ועל ידו בנה זכור בן אמרי׃
Nehemiah 3:3 ואת שׁער הדגים בנו בני הסנאה המה קרוהו ויעמידו דלתתיו מנעוליו ובריחיו׃
Nehemiah 3:4 ועל ידם החזיק מרמות בן אוריה בן הקוץ ועל ידם החזיק משׁלם בן ברכיה בן משׁיזבאל ועל ידם החזיק צדוק בן בענא׃
Nehemiah 3:5 ועל ידם החזיקו התקועים ואדיריהם לא הביאו צורם בעבדת אדניהם׃
Nehemiah 3:6 ואת שׁער הישׁנה החזיקו יוידע בן פסח ומשׁלם בן בסודיה המה קרוהו ויעמידו דלתתיו ומנעליו ובריחיו׃
Nehemiah 3:7 ועל ידם החזיק מלטיה הגבעני וידון המרנתי אנשׁי גבעון והמצפה לכסא פחת עבר הנהר׃
Nehemiah 3:8 על ידו החזיק עזיאל בן חרהיה צורפים ועל ידו החזיק חנניה בן הרקחים ויעזבו ירושׁלם עד החומה הרחבה׃
Nehemiah 3:9 ועל ידם החזיק רפיה בן חור שׂר חצי פלך ירושׁלם׃
Nehemiah 3:10 ועל ידם החזיק ידיה בן חרומף ונגד ביתו ועל ידו החזיק חטושׁ בן חשׁבניה׃
Nehemiah 3:11 מדה שׁנית החזיק מלכיה בן חרם וחשׁוב בן פחת מואב ואת מגדל התנורים׃
Nehemiah 3:12 ועל ידו החזיק שׁלום בן הלוחשׁ שׂר חצי פלך ירושׁלם הוא ובנותיו׃
Nehemiah 3:13 את שׁער הגיא החזיק חנון וישׁבי זנוח המה בנוהו ויעמידו דלתתיו מנעליו ובריחיו ואלף אמה בחומה עד שׁער השׁפות׃
Nehemiah 3:14 ואת שׁער האשׁפות החזיק מלכיה בן רכב שׂר פלך בית הכרם הוא יבננו ויעמיד דלתתיו מנעליו ובריחיו׃
Nehemiah 3:15 ואת שׁער העין החזיק שׁלון בן כל חזה שׂר פלך המצפה הוא יבננו ויטללנו ויעמידו דלתתיו מנעליו ובריחיו ואת חומת ברכת השׁלח לגן המלך ועד המעלות היורדות מעיר דויד׃
Nehemiah 3:16 אחריו החזיק נחמיה בן עזבוק שׂר חצי פלך בית צור עד נגד קברי דויד ועד הברכה העשׂויה ועד בית הגברים׃
Nehemiah 3:17 אחריו החזיקו הלוים רחום בן בני על ידו החזיק חשׁביה שׂר חצי פלך קעילה לפלכו׃
Nehemiah 3:18 אחריו החזיקו אחיהם בוי בן חנדד שׂר חצי פלך קעילה׃
Nehemiah 3:19 ויחזק על ידו עזר בן ישׁוע שׂר המצפה מדה שׁנית מנגד עלת הנשׁק המקצע׃
Nehemiah 3:20 אחריו החרה החזיק ברוך בן זבי מדה שׁנית מן המקצוע עד פתח בית אלישׁיב הכהן הגדול׃
Nehemiah 3:21 אחריו החזיק מרמות בן אוריה בן הקוץ מדה שׁנית מפתח בית אלישׁיב ועד תכלית בית אלישׁיב׃
Nehemiah 3:22 ואחריו החזיקו הכהנים אנשׁי הככר׃
Nehemiah 3:23 אחריו החזיק בנימן וחשׁוב נגד ביתם אחריו החזיק עזריה בן מעשׂיה בן ענניה אצל ביתו׃
Nehemiah 3:24 אחריו החזיק בנוי בן חנדד מדה שׁנית מבית עזריה עד המקצוע ועד הפנה׃
Nehemiah 3:25 פלל בן אוזי מנגד המקצוע והמגדל היוצא מבית המלך העליון אשׁר לחצר המטרה אחריו פדיה בן פרעשׁ׃
Nehemiah 3:26 והנתינים היו ישׁבים בעפל עד נגד שׁער המים למזרח והמגדל היוצא׃
Nehemiah 3:27 אחריו החזיקו התקעים מדה שׁנית מנגד המגדל הגדול היוצא ועד חומת העפל׃
Nehemiah 3:28 מעל שׁער הסוסים החזיקו הכהנים אישׁ לנגד ביתו׃
Nehemiah 3:29 אחריו החזיק צדוק בן אמר נגד ביתו ואחריו החזיק שׁמעיה בן שׁכניה שׁמר שׁער המזרח׃
Nehemiah 3:30 אחרי החזיק חנניה בן שׁלמיה וחנון בן צלף השׁשׁי מדה שׁני אחריו החזיק משׁלם בן ברכיה נגד נשׁכתו׃
Nehemiah 3:31 אחרי החזיק מלכיה בן הצרפי עד בית הנתינים והרכלים נגד שׁער המפקד ועד עלית הפנה׃
Nehemiah 3:32 ובין עלית הפנה לשׁער הצאן החזיקו הצרפים והרכלים׃
Nehemiah 4:1 (3:33) ויהי כאשׁר שׁמע סנבלט כי אנחנו בונים את החומה ויחר לו ויכעס הרבה וילעג על היהודים׃
Nehemiah 4:2 (3:34) ויאמר לפני אחיו וחיל שׁמרון ויאמר מה היהודים האמללים עשׂים היעזבו להם היזבחו היכלו ביום היחיו את האבנים מערמות העפר והמה שׂרופות׃
Nehemiah 4:3 (3:35) וטוביה העמני אצלו ויאמר גם אשׁר הם בונים אם יעלה שׁועל ופרץ חומת אבניהם׃
Nehemiah 4:4 (3:36) שׁמע אלהינו כי היינו בוזה והשׁב חרפתם אל ראשׁם ותנם לבזה בארץ שׁביה׃
Nehemiah 4:5 (3:37) ואל תכס על עונם וחטאתם מלפניך אל תמחה כי הכעיסו לנגד הבונים׃
Nehemiah 4:6 (3:38) ונבנה את החומה ותקשׁר כל החומה עד חציה ויהי לב לעם לעשׂות׃
Nehemiah 4:7 (4:1) ויהי כאשׁר שׁמע סנבלט וטוביה והערבים והעמנים והאשׁדודים כי עלתה ארוכה לחמות ירושׁלם כי החלו הפרצים להסתם ויחר להם מאד׃
Nehemiah 4:8 (4:2) ויקשׁרו כלם יחדו לבוא להלחם בירושׁלם ולעשׂות לו תועה׃
Nehemiah 4:9 (4:3) ונתפלל אל אלהינו ונעמיד משׁמר עליהם יומם ולילה מפניהם׃
Nehemiah 4:10 (4:4) ויאמר יהודה כשׁל כח הסבל והעפר הרבה ואנחנו לא נוכל לבנות בחומה׃
Nehemiah 4:11 (4:5) ויאמרו צרינו לא ידעו ולא יראו עד אשׁר נבוא אל תוכם והרגנום והשׁבתנו את המלאכה׃
Nehemiah 4:12 (4:6) ויהי כאשׁר באו היהודים הישׁבים אצלם ויאמרו לנו עשׂר פעמים מכל המקמות אשׁר תשׁובו עלינו׃
Nehemiah 4:13 (4:7) ואעמיד מתחתיות למקום מאחרי לחומה בצחחיים ואעמיד את העם למשׁפחות עם חרבתיהם רמחיהם וקשׁתתיהם׃
Nehemiah 4:14 (4:8) וארא ואקום ואמר אל החרים ואל הסגנים ואל יתר העם אל תיראו מפניהם את אדני הגדול והנורא זכרו והלחמו על אחיכם בניכם ובנתיכם נשׁיכם ובתיכם׃
Nehemiah 4:15 (4:9) ויהי כאשׁר שׁמעו אויבינו כי נודע לנו ויפר האלהים את עצתם ונשׁוב כלנו אל החומה אישׁ אל מלאכתו׃
Nehemiah 4:16 (4:10) ויהי מן היום ההוא חצי נערי עשׂים במלאכה וחצים מחזיקים והרמחים המגנים והקשׁתות והשׁרינים והשׂרים אחרי כל בית יהודה׃
Nehemiah 4:17 (4:11) הבונים בחומה והנשׂאים בסבל עמשׂים באחת ידו עשׂה במלאכה ואחת מחזקת השׁלח׃
Nehemiah 4:18 (4:12) והבונים אישׁ חרבו אסורים על מתניו ובונים והתוקע בשׁופר אצלי׃
Nehemiah 4:19 (4:13) ואמר אל החרים ואל הסגנים ואל יתר העם המלאכה הרבה ורחבה ואנחנו נפרדים על החומה רחוקים אישׁ מאחיו׃
Nehemiah 4:20 (4:14) במקום אשׁר תשׁמעו את קול השׁופר שׁמה תקבצו אלינו אלהינו ילחם׃
Nehemiah 4:21 (4:15) ואנחנו עשׂים במלאכה וחצים מחזיקים ברמחים מעלות השׁחר עד צאת הכוכבים׃
Nehemiah 4:22 (4:16) גם בעת ההיא אמרתי לעם אישׁ ונערו ילינו בתוך ירושׁלם והיו לנו הלילה משׁמר והיום מלאכה׃
Nehemiah 4:23 (4:17) ואין אני ואחי ונערי ואנשׁי המשׁמר אשׁר אחרי אין אנחנו פשׁטים בגדינו אישׁ שׁלחו המים׃
Nehemiah 5:1 ותהי צעקת העם ונשׁיהם גדולה אל אחיהם היהודים׃
Nehemiah 5:2 וישׁ אשׁר אמרים בנינו ובנתינו אנחנו רבים ונקחה דגן ונאכלה ונחיה׃
Nehemiah 5:3 וישׁ אשׁר אמרים שׂדתינו וכרמינו ובתינו אנחנו ערבים ונקחה דגן ברעב׃
Nehemiah 5:4 וישׁ אשׁר אמרים לוינו כסף למדת המלך שׂדתינו וכרמינו׃
Nehemiah 5:5 ועתה כבשׂר אחינו בשׂרנו כבניהם בנינו והנה אנחנו כבשׁים את בנינו ואת בנתינו לעבדים וישׁ מבנתינו נכבשׁות ואין לאל ידנו ושׂדתינו וכרמינו לאחרים׃
Nehemiah 5:6 ויחר לי מאד כאשׁר שׁמעתי את זעקתם ואת הדברים האלה׃
Nehemiah 5:7 וימלך לבי עלי ואריבה את החרים ואת הסגנים ואמרה להם משׁא אישׁ באחיו אתם נשׁאים ואתן עליהם קהלה גדולה׃
Nehemiah 5:8 ואמרה להם אנחנו קנינו את אחינו היהודים הנמכרים לגוים כדי בנו וגם אתם תמכרו את אחיכם ונמכרו לנו ויחרישׁו ולא מצאו דבר׃
Nehemiah 5:9 ויאמר לא טוב הדבר אשׁר אתם עשׂים הלוא ביראת אלהינו תלכו מחרפת הגוים אויבינו׃
Nehemiah 5:10 וגם אני אחי ונערי נשׁים בהם כסף ודגן נעזבה נא את המשׁא הזה׃
Nehemiah 5:11 השׁיבו נא להם כהיום שׂדתיהם כרמיהם זיתיהם ובתיהם ומאת הכסף והדגן התירושׁ והיצהר אשׁר אתם נשׁים׃
Nehemiah 5:12 ויאמרו נשׁיב ומהם לא נבקשׁ כן נעשׂה כאשׁר אתה אומר ואקרא את הכהנים ואשׁביעם לעשׂות כדבר הזה׃
Nehemiah 5:13 גם חצני נערתי ואמרה ככה ינער האלהים את כל האישׁ אשׁר לא יקים את הדבר הזה מביתו ומיגיעו וככה יהיה נעור ורק ויאמרו כל הקהל אמן ויהללו את יהוה ויעשׂ העם כדבר הזה׃
Nehemiah 5:14 גם מיום אשׁר צוה אתי להיות פחם בארץ יהודה משׁנת עשׂרים ועד שׁנת שׁלשׁים ושׁתים לארתחשׁסתא המלך שׁנים שׁתים עשׂרה אני ואחי לחם הפחה לא אכלתי׃
Nehemiah 5:15 והפחות הראשׁנים אשׁר לפני הכבידו על העם ויקחו מהם בלחם ויין אחר כסף שׁקלים ארבעים גם נעריהם שׁלטו על העם ואני לא עשׂיתי כן מפני יראת אלהים׃
Nehemiah 5:16 וגם במלאכת החומה הזאת החזקתי ושׂדה לא קנינו וכל נערי קבוצים שׁם על המלאכה׃
Nehemiah 5:17 והיהודים והסגנים מאה וחמשׁים אישׁ והבאים אלינו מן הגוים אשׁר סביבתינו על שׁלחני׃
Nehemiah 5:18 ואשׁר היה נעשׂה ליום אחד שׁור אחד צאן שׁשׁ בררות וצפרים נעשׂו לי ובין עשׂרת ימים בכל יין להרבה ועם זה לחם הפחה לא בקשׁתי כי כבדה העבדה על העם הזה׃
Nehemiah 5:19 זכרה לי אלהי לטובה כל אשׁר עשׂיתי על העם הזה׃
Nehemiah 6:1 ויהי כאשׁר נשׁמע לסנבלט וטוביה ולגשׁם הערבי וליתר איבינו כי בניתי את החומה ולא נותר בה פרץ גם עד העת ההיא דלתות לא העמדתי בשׁערים׃
Nehemiah 6:2 וישׁלח סנבלט וגשׁם אלי לאמר לכה ונועדה יחדו בכפירים בבקעת אונו והמה חשׁבים לעשׂות לי רעה׃
Nehemiah 6:3 ואשׁלחה עליהם מלאכים לאמר מלאכה גדולה אני עשׂה ולא אוכל לרדת למה תשׁבת המלאכה כאשׁר ארפה וירדתי אליכם׃
Nehemiah 6:4 וישׁלחו אלי כדבר הזה ארבע פעמים ואשׁיב אותם כדבר הזה׃
Nehemiah 6:5 וישׁלח אלי סנבלט כדבר הזה פעם חמישׁית את נערו ואגרת פתוחה בידו׃
Nehemiah 6:6 כתוב בה בגוים נשׁמע וגשׁמו אמר אתה והיהודים חשׁבים למרוד על כן אתה בונה החומה ואתה הוה להם למלך כדברים האלה׃
Nehemiah 6:7 וגם נביאים העמדת לקרא עליך בירושׁלם לאמר מלך ביהודה ועתה ישׁמע למלך כדברים האלה ועתה לכה ונועצה יחדו׃
Nehemiah 6:8 ואשׁלחה אליו לאמר לא נהיה כדברים האלה אשׁר אתה אומר כי מלבך אתה בודאם׃
Nehemiah 6:9 כי כלם מיראים אותנו לאמר ירפו ידיהם מן המלאכה ולא תעשׂה ועתה חזק את ידי׃
Nehemiah 6:10 ואני באתי בית שׁמעיה בן דליה בן מהיטבאל והוא עצור ויאמר נועד אל בית האלהים אל תוך ההיכל ונסגרה דלתות ההיכל כי באים להרגך ולילה באים להרגך׃
Nehemiah 6:11 ואמרה האישׁ כמוני יברח ומי כמוני אשׁר יבוא אל ההיכל וחי לא אבוא׃
Nehemiah 6:12 ואכירה והנה לא אלהים שׁלחו כי הנבואה דבר עלי וטוביה וסנבלט שׂכרו׃
Nehemiah 6:13 למען שׂכור הוא למען אירא ואעשׂה כן וחטאתי והיה להם לשׁם רע למען יחרפוני׃
Nehemiah 6:14 זכרה אלהי לטוביה ולסנבלט כמעשׂיו אלה וגם לנועדיה הנביאה וליתר הנביאים אשׁר היו מיראים אותי׃
Nehemiah 6:15 ותשׁלם החומה בעשׂרים וחמשׁה לאלול לחמשׁים ושׁנים יום׃
Nehemiah 6:16 ויהי כאשׁר שׁמעו כל אויבינו ויראו כל הגוים אשׁר סביבתינו ויפלו מאד בעיניהם וידעו כי מאת אלהינו נעשׂתה המלאכה הזאת׃
Nehemiah 6:17 גם בימים ההם מרבים חרי יהודה אגרתיהם הולכות על טוביה ואשׁר לטוביה באות אליהם׃
Nehemiah 6:18 כי רבים ביהודה בעלי שׁבועה לו כי חתן הוא לשׁכניה בן ארח ויהוחנן בנו לקח את בת משׁלם בן ברכיה׃
Nehemiah 6:19 גם טובתיו היו אמרים לפני ודברי היו מוציאים לו אגרות שׁלח טוביה ליראני׃
Nehemiah 7:1 ויהי כאשׁר נבנתה החומה ואעמיד הדלתות ויפקדו השׁוערים והמשׁררים והלוים׃
Nehemiah 7:2 ואצוה את חנני אחי ואת חנניה שׂר הבירה על ירושׁלם כי הוא כאישׁ אמת וירא את האלהים מרבים׃
Nehemiah 7:3 ויאמר להם לא יפתחו שׁערי ירושׁלם עד חם השׁמשׁ ועד הם עמדים יגיפו הדלתות ואחזו והעמיד משׁמרות ישׁבי ירושׁלם אישׁ במשׁמרו ואישׁ נגד ביתו׃
Nehemiah 7:4 והעיר רחבת ידים וגדולה והעם מעט בתוכה ואין בתים בנוים׃
Nehemiah 7:5 ויתן אלהי אל לבי ואקבצה את החרים ואת הסגנים ואת העם להתיחשׂ ואמצא ספר היחשׂ העולים בראשׁונה ואמצא כתוב׃
Nehemiah 7:6 אלה בני המדינה העלים משׁבי הגולה אשׁר הגלה נבוכדנצר מלך בבל וישׁובו לירושׁלם וליהודה אישׁ לעירו׃
Nehemiah 7:7 הבאים עם זרבבל ישׁוע נחמיה עזריה רעמיה נחמני מרדכי בלשׁן מספרת בגוי נחום בענה מספר אנשׁי עם ישׂראל׃
Nehemiah 7:8 בני פרעשׁ אלפים מאה ושׁבעים ושׁנים׃
Nehemiah 7:9 בני שׁפטיה שׁלשׁ מאות שׁבעים ושׁנים׃
Nehemiah 7:10 בני ארח שׁשׁ מאות חמשׁים ושׁנים׃
Nehemiah 7:11 בני פחת מואב לבני ישׁוע ויואב אלפים ושׁמנה מאות שׁמנה עשׂר׃
Nehemiah 7:12 בני עילם אלף מאתים חמשׁים וארבעה׃
Nehemiah 7:13 בני זתוא שׁמנה מאות ארבעים וחמשׁה׃
Nehemiah 7:14 בני זכי שׁבע מאות ושׁשׁים׃
Nehemiah 7:15 בני בנוי שׁשׁ מאות ארבעים ושׁמנה׃
Nehemiah 7:16 בני בבי שׁשׁ מאות עשׂרים ושׁמנה׃
Nehemiah 7:17 בני עזגד אלפים שׁלשׁ מאות עשׂרים ושׁנים׃
Nehemiah 7:18 בני אדניקם שׁשׁ מאות שׁשׁים ושׁבעה׃
Nehemiah 7:19 בני בגוי אלפים שׁשׁים ושׁבעה׃
Nehemiah 7:20 בני עדין שׁשׁ מאות חמשׁים וחמשׁה׃
Nehemiah 7:21 בני אטר לחזקיה תשׁעים ושׁמנה׃
Nehemiah 7:22 בני חשׁם שׁלשׁ מאות עשׂרים ושׁמנה׃
Nehemiah 7:23 בני בצי שׁלשׁ מאות עשׂרים וארבעה׃
Nehemiah 7:24 בני חריף מאה שׁנים עשׂר׃
Nehemiah 7:25 בני גבעון תשׁעים וחמשׁה׃
Nehemiah 7:26 אנשׁי בית לחם ונטפה מאה שׁמנים ושׁמנה׃
Nehemiah 7:27 אנשׁי ענתות מאה עשׂרים ושׁמנה׃
Nehemiah 7:28 אנשׁי בית עזמות ארבעים ושׁנים׃
Nehemiah 7:29 אנשׁי קרית יערים כפירה ובארות שׁבע מאות ארבעים ושׁלשׁה׃
Nehemiah 7:30 אנשׁי הרמה וגבע שׁשׁ מאות עשׂרים ואחד׃
Nehemiah 7:31 אנשׁי מכמס מאה ועשׂרים ושׁנים׃
Nehemiah 7:32 אנשׁי בית אל והעי מאה עשׂרים ושׁלשׁה׃
Nehemiah 7:33 אנשׁי נבו אחר חמשׁים ושׁנים׃
Nehemiah 7:34 בני עילם אחר אלף מאתים חמשׁים וארבעה׃
Nehemiah 7:35 בני חרם שׁלשׁ מאות ועשׂרים׃
Nehemiah 7:36 בני ירחו שׁלשׁ מאות ארבעים וחמשׁה׃
Nehemiah 7:37 בני לד חדיד ואונו שׁבע מאות ועשׂרים ואחד׃
Nehemiah 7:38 בני סנאה שׁלשׁת אלפים תשׁע מאות ושׁלשׁים׃
Nehemiah 7:39 הכהנים בני ידעיה לבית ישׁוע תשׁע מאות שׁבעים ושׁלשׁה׃
Nehemiah 7:40 בני אמר אלף חמשׁים ושׁנים׃
Nehemiah 7:41 בני פשׁחור אלף מאתים ארבעים ושׁבעה׃
Nehemiah 7:42 בני חרם אלף שׁבעה עשׂר׃
Nehemiah 7:43 הלוים בני ישׁוע לקדמיאל לבני להודוה שׁבעים וארבעה׃
Nehemiah 7:44 המשׁררים בני אסף מאה ארבעים ושׁמנה׃
Nehemiah 7:45 השׁערים בני שׁלום בני אטר בני טלמן בני עקוב בני חטיטא בני שׁבי מאה שׁלשׁים ושׁמנה׃
Nehemiah 7:46 הנתינים בני צחא בני חשׂפא בני טבעות׃
Nehemiah 7:47 בני קירס בני סיעא בני פדון׃
Nehemiah 7:48 בני לבנה בני חגבה בני שׁלמי׃
Nehemiah 7:49 בני חנן בני גדל בני גחר׃
Nehemiah 7:50 בני ראיה בני רצין בני נקודא׃
Nehemiah 7:51 בני גזם בני עזא בני פסח׃
Nehemiah 7:52 בני בסי בני מעונים בני נפושׁסים׃
Nehemiah 7:53 בני בקבוק בני חקופא בני חרחור׃
Nehemiah 7:54 בני בצלית בני מחידא בני חרשׁא׃
Nehemiah 7:55 בני ברקוס בני סיסרא בני תמח׃
Nehemiah 7:56 בני נציח בני חטיפא׃
Nehemiah 7:57 בני עבדי שׁלמה בני סוטי בני סופרת בני פרידא׃
Nehemiah 7:58 בני יעלא בני דרקון בני גדל׃
Nehemiah 7:59 בני שׁפטיה בני חטיל בני פכרת הצביים בני אמון׃
Nehemiah 7:60 כל הנתינים ובני עבדי שׁלמה שׁלשׁ מאות תשׁעים ושׁנים׃
Nehemiah 7:61 ואלה העולים מתל מלח תל חרשׁא כרוב אדון ואמר ולא יכלו להגיד בית אבותם וזרעם אם מישׂראל הם׃
Nehemiah 7:62 בני דליה בני טוביה בני נקודא שׁשׁ מאות וארבעים ושׁנים׃
Nehemiah 7:63 ומן הכהנים בני חביה בני הקוץ בני ברזלי אשׁר לקח מבנות ברזלי הגלעדי אשׁה ויקרא על שׁמם׃
Nehemiah 7:64 אלה בקשׁו כתבם המתיחשׂים ולא נמצא ויגאלו מן הכהנה׃
Nehemiah 7:65 ויאמר התרשׁתא להם אשׁר לא יאכלו מקדשׁ הקדשׁים עד עמד הכהן לאורים ותומים׃
Nehemiah 7:66 כל הקהל כאחד ארבע רבוא אלפים שׁלשׁ מאות ושׁשׁים׃
Nehemiah 7:67 מלבד עבדיהם ואמהתיהם אלה שׁבעת אלפים שׁלשׁ מאות שׁלשׁים ושׁבעה ולהם משׁררים ומשׁררות מאתים וארבעים וחמשׁה׃
Nehemiah 7:68 (7:67) סוסיהם שׁבע מאות שׁלשׁים ושׁשׁה פרדיהם מאתים ארבעים וחמשׁה׃
Nehemiah 7:69 (7:68) גמלים ארבע מאות שׁלשׁים וחמשׁה חמרים שׁשׁת אלפים שׁבע מאות ועשׂרים׃
Nehemiah 7:70 (7:69) ומקצת ראשׁי האבות נתנו למלאכה התרשׁתא נתן לאוצר זהב דרכמנים אלף מזרקות חמשׁים כתנות כהנים שׁלשׁים וחמשׁ מאות׃
Nehemiah 7:71 (7:70) ומראשׁי האבות נתנו לאוצר המלאכה זהב דרכמונים שׁתי רבות וכסף מנים אלפים ומאתים׃
Nehemiah 7:72 (7:71) ואשׁר נתנו שׁארית העם זהב דרכמונים שׁתי רבוא וכסף מנים אלפים וכתנת כהנים שׁשׁים ושׁבעה׃
Nehemiah 7:73 (7:72) וישׁבו הכהנים והלוים והשׁוערים והמשׁררים ומן העם והנתינים וכל ישׂראל בעריהם ויגע החדשׁ השׁביעי ובני ישׂראל בעריהם׃
Nehemiah 8:1 ויאספו כל העם כאישׁ אחד אל הרחוב אשׁר לפני שׁער המים ויאמרו לעזרא הספר להביא את ספר תורת משׁה אשׁר צוה יהוה את ישׂראל׃
Nehemiah 8:2 ויביא עזרא הכהן את התורה לפני הקהל מאישׁ ועד אשׁה וכל מבין לשׁמע ביום אחד לחדשׁ השׁביעי׃
Nehemiah 8:3 ויקרא בו לפני הרחוב אשׁר לפני שׁער המים מן האור עד מחצית היום נגד האנשׁים והנשׁים והמבינים ואזני כל העם אל ספר התורה׃
Nehemiah 8:4 ויעמד עזרא הספר על מגדל עץ אשׁר עשׂו לדבר ויעמד אצלו מתתיה ושׁמע ועניה ואוריה וחלקיה ומעשׂיה על ימינו ומשׂמאלו פדיה ומישׁאל ומלכיה וחשׁם וחשׁבדנה זכריה משׁלם׃
Nehemiah 8:5 ויפתח עזרא הספר לעיני כל העם כי מעל כל העם היה וכפתחו עמדו כל העם׃
Nehemiah 8:6 ויברך עזרא את יהוה האלהים הגדול ויענו כל העם אמן אמן במעל ידיהם ויקדו וישׁתחו ליהוה אפים ארצה׃
Nehemiah 8:7 וישׁוע ובני ושׁרביה ימין עקוב שׁבתי הודיה מעשׂיה קליטא עזריה יוזבד חנן פלאיה והלוים מבינים את העם לתורה והעם על עמדם׃
Nehemiah 8:8 ויקראו בספר בתורת האלהים מפרשׁ ושׂום שׂכל ויבינו במקרא׃
Nehemiah 8:9 ויאמר נחמיה הוא התרשׁתא ועזרא הכהן הספר והלוים המבינים את העם לכל העם היום קדשׁ הוא ליהוה אלהיכם אל תתאבלו ואל תבכו כי בוכים כל העם כשׁמעם את דברי התורה׃
Nehemiah 8:10 ויאמר להם לכו אכלו משׁמנים ושׁתו ממתקים ושׁלחו מנות לאין נכון לו כי קדושׁ היום לאדנינו ואל תעצבו כי חדות יהוה היא מעזכם׃
Nehemiah 8:11 והלוים מחשׁים לכל העם לאמר הסו כי היום קדשׁ ואל תעצבו׃
Nehemiah 8:12 וילכו כל העם לאכל ולשׁתות ולשׁלח מנות ולעשׂות שׂמחה גדולה כי הבינו בדברים אשׁר הודיעו׃
Nehemiah 8:13 וביום השׁני נאספו ראשׁי האבות לכל העם הכהנים והלוים אל עזרא הספר ולהשׂכיל אל דברי התורה׃
Nehemiah 8:14 וימצאו כתוב בתורה אשׁר צוה יהוה ביד משׁה אשׁר ישׁבו בני ישׂראל בסכות בחג בחדשׁ השׁביעי׃
Nehemiah 8:15 ואשׁר ישׁמיעו ויעבירו קול בכל עריהם ובירושׁלם לאמר צאו ההר והביאו עלי זית ועלי עץ שׁמן ועלי הדס ועלי תמרים ועלי עץ עבת לעשׂת סכת ככתוב׃
Nehemiah 8:16 ויצאו העם ויביאו ויעשׂו להם סכות אישׁ על גגו ובחצרתיהם ובחצרות בית האלהים וברחוב שׁער המים וברחוב שׁער אפרים׃
Nehemiah 8:17 ויעשׂו כל הקהל השׁבים מן השׁבי סכות וישׁבו בסכות כי לא עשׂו מימי ישׁוע בן נון כן בני ישׂראל עד היום ההוא ותהי שׂמחה גדולה מאד׃
Nehemiah 8:18 ויקרא בספר תורת האלהים יום ביום מן היום הראשׁון עד היום האחרון ויעשׂו חג שׁבעת ימים וביום השׁמיני עצרת כמשׁפט׃
Nehemiah 9:1 וביום עשׂרים וארבעה לחדשׁ הזה נאספו בני ישׂראל בצום ובשׂקים ואדמה עליהם׃
Nehemiah 9:2 ויבדלו זרע ישׂראל מכל בני נכר ויעמדו ויתודו על חטאתיהם ועונות אבתיהם׃
Nehemiah 9:3 ויקומו על עמדם ויקראו בספר תורת יהוה אלהיהם רבעית היום ורבעית מתודים ומשׁתחוים ליהוה אלהיהם׃
Nehemiah 9:4 ויקם על מעלה הלוים ישׁוע ובני קדמיאל שׁבניה בני שׁרביה בני כנני ויזעקו בקול גדול אל יהוה אלהיהם׃
Nehemiah 9:5 ויאמרו הלוים ישׁוע וקדמיאל בני חשׁבניה שׁרביה הודיה שׁבניה פתחיה קומו ברכו את יהוה אלהיכם מן העולם עד העולם ויברכו שׁם כבודך ומרומם על כל ברכה ותהלה׃
Nehemiah 9:6 אתה הוא יהוה לבדך את עשׂית את השׁמים שׁמי השׁמים וכל צבאם הארץ וכל אשׁר עליה הימים וכל אשׁר בהם ואתה מחיה את כלם וצבא השׁמים לך משׁתחוים׃
Nehemiah 9:7 אתה הוא יהוה האלהים אשׁר בחרת באברם והוצאתו מאור כשׂדים ושׂמת שׁמו אברהם׃
Nehemiah 9:8 ומצאת את לבבו נאמן לפניך וכרות עמו הברית לתת את ארץ הכנעני החתי האמרי והפרזי והיבוסי והגרגשׁי לתת לזרעו ותקם את דבריך כי צדיק אתה׃
Nehemiah 9:9 ותרא את עני אבתינו במצרים ואת זעקתם שׁמעת על ים סוף׃
Nehemiah 9:10 ותתן אתת ומפתים בפרעה ובכל עבדיו ובכל עם ארצו כי ידעת כי הזידו עליהם ותעשׂ לך שׁם כהיום הזה׃
Nehemiah 9:11 והים בקעת לפניהם ויעברו בתוך הים ביבשׁה ואת רדפיהם השׁלכת במצולת כמו אבן במים עזים׃
Nehemiah 9:12 ובעמוד ענן הנחיתם יומם ובעמוד אשׁ לילה להאיר להם את הדרך אשׁר ילכו׃
Nehemiah 9:13 ועל הר סיני ירדת ודבר עמהם משׁמים ותתן להם משׁפטים ישׁרים ותורות אמת חקים ומצות טובים׃
Nehemiah 9:14 ואת שׁבת קדשׁך הודעת להם ומצוות וחקים ותורה צוית להם ביד משׁה עבדך׃
Nehemiah 9:15 ולחם משׁמים נתתה להם לרעבם ומים מסלע הוצאת להם לצמאם ותאמר להם לבוא לרשׁת את הארץ אשׁר נשׂאת את ידך לתת׃
Nehemiah 9:16 והם ואבתינו הזידו ויקשׁו את ערפם ולא שׁמעו אל מצותיך׃
Nehemiah 9:17 וימאנו לשׁמע ולא זכרו נפלאתיך אשׁר עשׂית עמהם ויקשׁו את ערפם ויתנו ראשׁ לשׁוב לעבדתם במרים ואתה אלוה סליחות חנון ורחום ארך אפים ורב וחסד ולא עזבתם׃
Nehemiah 9:18 אף כי עשׂו להם עגל מסכה ויאמרו זה אלהיך אשׁר העלך ממצרים ויעשׂו נאצות גדלות׃
Nehemiah 9:19 ואתה ברחמיך הרבים לא עזבתם במדבר את עמוד הענן לא סר מעליהם ביומם להנחתם בהדרך ואת עמוד האשׁ בלילה להאיר להם ואת הדרך אשׁר ילכו׃
Nehemiah 9:20 ורוחך הטובה נתת להשׂכילם ומנך לא מנעת מפיהם ומים נתתה להם לצמאם׃
Nehemiah 9:21 וארבעים שׁנה כלכלתם במדבר לא חסרו שׂלמתיהם לא בלו ורגליהם לא בצקו׃
Nehemiah 9:22 ותתן להם ממלכות ועממים ותחלקם לפאה ויירשׁו את ארץ סיחון ואת ארץ מלך חשׁבון ואת ארץ עוג מלך הבשׁן׃
Nehemiah 9:23 ובניהם הרבית כככבי השׁמים ותביאם אל הארץ אשׁר אמרת לאבתיהם לבוא לרשׁת׃
Nehemiah 9:24 ויבאו הבנים ויירשׁו את הארץ ותכנע לפניהם את ישׁבי הארץ הכנענים ותתנם בידם ואת מלכיהם ואת עממי הארץ לעשׂות בהם כרצונם׃
Nehemiah 9:25 וילכדו ערים בצרות ואדמה שׁמנה ויירשׁו בתים מלאים כל טוב ברות חצובים כרמים וזיתים ועץ מאכל לרב ויאכלו וישׂבעו וישׁמינו ויתעדנו בטובך הגדול׃
Nehemiah 9:26 וימרו וימרדו בך וישׁלכו את תורתך אחרי גום ואת נביאיך הרגו אשׁר העידו בם להשׁיבם אליך ויעשׂו נאצות גדולת׃
Nehemiah 9:27 ותתנם ביד צריהם ויצרו להם ובעת צרתם יצעקו אליך ואתה משׁמים תשׁמע וכרחמיך הרבים תתן להם מושׁיעים ויושׁיעום מיד צריהם׃
Nehemiah 9:28 וכנוח להם ישׁובו לעשׂות רע לפניך ותעזבם ביד איביהם וירדו בהם וישׁובו ויזעקוך ואתה משׁמים תשׁמע ותצילם כרחמיך רבות עתים׃
Nehemiah 9:29 ותעד בהם להשׁיבם אל תורתך והמה הזידו ולא שׁמעו למצותיך ובמשׁפטיך חטאו בם אשׁר יעשׂה אדם וחיה בהם ויתנו כתף סוררת וערפם הקשׁו ולא שׁמעו׃
Nehemiah 9:30 ותמשׁך עליהם שׁנים רבות ותעד בם ברוחך ביד נביאיך ולא האזינו ותתנם ביד עמי הארצת׃
Nehemiah 9:31 וברחמיך הרבים לא עשׂיתם כלה ולא עזבתם כי אל חנון ורחום אתה׃
Nehemiah 9:32 ועתה אלהינו האל הגדול הגבור והנורא שׁומר הברית והחסד אל ימעט לפניך את כל התלאה אשׁר מצאתנו למלכינו לשׂרינו ולכהנינו ולנביאנו ולאבתינו ולכל עמך מימי מלכי אשׁור עד היום הזה׃
Nehemiah 9:33 ואתה צדיק על כל הבא עלינו כי אמת עשׂית ואנחנו הרשׁענו׃
Nehemiah 9:34 ואת מלכינו שׂרינו כהנינו ואבתינו לא עשׂו תורתך ולא הקשׁיבו אל מצותיך ולעדותיך אשׁר העידת׃
Nehemiah 9:35 והם במלכותם ובטובך הרב אשׁר נתת להם ובארץ הרחבה והשׁמנה אשׁר נתת לפניהם לא עבדוך ולא שׁבו ממעלליהם הרעים׃
Nehemiah 9:36 הנה אנחנו היום עבדים והארץ אשׁר נתתה לאבתינו לאכל את פריה ואת טובה הנה אנחנו עבדים עליה׃
Nehemiah 9:37 ותבואתה מרבה למלכים אשׁר נתתה עלינו בחטאותינו ועל גויתינו משׁלים ובבהמתנו כרצונם ובצרה גדולה אנחנו׃
Nehemiah 9:38 (10:1) ובכל זאת אנחנו כרתים אמנה וכתבים ועל החתום שׂרינו לוינו כהנינו׃
Nehemiah 10:1 (10:2) ועל החתומים נחמיה התרשׁתא בן חכליה וצדקיה׃
Nehemiah 10:2 (10:3) שׂריה עזריה ירמיה׃
Nehemiah 10:3 (10:4) פשׁחור אמריה מלכיה׃
Nehemiah 10:4 (10:5) חטושׁ שׁבניה מלוך׃
Nehemiah 10:5 (10:6) חרם מרמות עבדיה׃
Nehemiah 10:6 (10:7) דניאל גנתון ברוך׃
Nehemiah 10:7 (10:8) משׁלם אביה מימן׃
Nehemiah 10:8 (10:9) מעזיה בלגי שׁמעיה אלה הכהנים׃
Nehemiah 10:9 (10:10) והלוים וישׁוע בן אזניה בנוי מבני חנדד קדמיאל׃
Nehemiah 10:10 (10:11) ואחיהם שׁבניה הודיה קליטא פלאיה חנן׃
Nehemiah 10:11 (10:12) מיכא רחוב חשׁביה׃
Nehemiah 10:12 (10:13) זכור שׁרביה שׁבניה׃
Nehemiah 10:13 (10:14) הודיה בני בנינו׃
Nehemiah 10:14 (10:15) ראשׁי העם פרעשׁ פחת מואב עילם זתוא בני׃
Nehemiah 10:15 (10:16) בני עזגד בבי׃
Nehemiah 10:16 (10:17) אדניה בגוי עדין׃
Nehemiah 10:17 (10:18) אטר חזקיה עזור׃
Nehemiah 10:18 (10:19) הודיה חשׁם בצי׃
Nehemiah 10:19 (10:20) חריף ענתות נובי׃
Nehemiah 10:20 (10:21) מגפיעשׁ משׁלם חזיר׃
Nehemiah 10:21 (10:22) משׁיזבאל צדוק ידוע׃
Nehemiah 10:22 (10:23) פלטיה חנן עניה׃
Nehemiah 10:23 (10:24) הושׁע חנניה חשׁוב׃
Nehemiah 10:24 (10:25) הלוחשׁ פלחא שׁובק׃
Nehemiah 10:25 (10:26) רחום חשׁבנה מעשׂיה׃
Nehemiah 10:26 (10:27) ואחיה חנן ענן׃
Nehemiah 10:27 (10:28) מלוך חרם בענה׃
Nehemiah 10:28 (10:29) ושׁאר העם הכהנים הלוים השׁוערים המשׁררים הנתינים וכל הנבדל מעמי הארצות אל תורת האלהים נשׁיהם בניהם ובנתיהם כל יודע מבין׃
Nehemiah 10:29 (10:30) מחזיקים על אחיהם אדיריהם ובאים באלה ובשׁבועה ללכת בתורת האלהים אשׁר נתנה ביד משׁה עבד האלהים ולשׁמור ולעשׂות את כל מצות יהוה אדנינו ומשׁפטיו וחקיו׃
Nehemiah 10:30 (10:31) ואשׁר לא נתן בנתינו לעמי הארץ ואת בנתיהם לא נקח לבנינו׃
Nehemiah 10:31 (10:32) ועמי הארץ המביאים את המקחות וכל שׁבר ביום השׁבת למכור לא נקח מהם בשׁבת וביום קדשׁ ונטשׁ את השׁנה השׁביעית ומשׁא כל יד׃
Nehemiah 10:32 (10:33) והעמדנו עלינו מצות לתת עלינו שׁלשׁית השׁקל בשׁנה לעבדת בית אלהינו׃
Nehemiah 10:33 (10:34) ללחם המערכת ומנחת התמיד ולעולת התמיד השׁבתות החדשׁים למועדים ולקדשׁים ולחטאות לכפר על ישׂראל וכל מלאכת בית אלהינו׃
Nehemiah 10:34 (10:35) והגורלות הפלנו על קרבן העצים הכהנים הלוים והעם להביא לבית אלהינו לבית אבתינו לעתים מזמנים שׁנה בשׁנה לבער על מזבח יהוה אלהינו ככתוב בתורה׃
Nehemiah 10:35 (10:36) ולהביא את בכורי אדמתנו ובכורי כל פרי כל עץ שׁנה בשׁנה לבית יהוה׃
Nehemiah 10:36 (10:37) ואת בכרות בנינו ובהמתינו ככתוב בתורה ואת בכורי בקרינו וצאנינו להביא לבית אלהינו לכהנים המשׁרתים בבית אלהינו׃
Nehemiah 10:37 (10:38) ואת ראשׁית עריסתינו ותרומתינו ופרי כל עץ תירושׁ ויצהר נביא לכהנים אל לשׁכות בית אלהינו ומעשׂר אדמתנו ללוים והם הלוים המעשׂרים בכל ערי עבדתנו׃
Nehemiah 10:38 (10:39) והיה הכהן בן אהרן עם הלוים בעשׂר הלוים והלוים יעלו את מעשׂר המעשׂר לבית אלהינו אל הלשׁכות לבית האוצר׃
Nehemiah 10:39 (10:40) כי אל הלשׁכות יביאו בני ישׂראל ובני הלוי את תרומת הדגן התירושׁ והיצהר ושׁם כלי המקדשׁ והכהנים המשׁרתים והשׁוערים והמשׁררים ולא נעזב את בית אלהינו׃
Nehemiah 11:1 וישׁבו שׂרי העם בירושׁלם ושׁאר העם הפילו גורלות להביא אחד מן העשׂרה לשׁבת בירושׁלם עיר הקדשׁ ותשׁע הידות בערים׃
Nehemiah 11:2 ויברכו העם לכל האנשׁים המתנדבים לשׁבת בירושׁלם׃
Nehemiah 11:3 ואלה ראשׁי המדינה אשׁר ישׁבו בירושׁלם ובערי יהודה ישׁבו אישׁ באחזתו בעריהם ישׂראל הכהנים והלוים והנתינים ובני עבדי שׁלמה׃
Nehemiah 11:4 ובירושׁלם ישׁבו מבני יהודה ומבני בנימן מבני יהודה עתיה בן עזיה בן זכריה בן אמריה בן שׁפטיה בן מהללאל מבני פרץ׃
Nehemiah 11:5 ומעשׂיה בן ברוך בן כל חזה בן חזיה בן עדיה בן יויריב בן זכריה בן השׁלני׃
Nehemiah 11:6 כל בני פרץ הישׁבים בירושׁלם ארבע מאות שׁשׁים ושׁמנה אנשׁי חיל׃
Nehemiah 11:7 ואלה בני בנימן סלא בן משׁלם בן יועד בן פדיה בן קוליה בן מעשׂיה בן איתיאל בן ישׁעיה׃
Nehemiah 11:8 ואחריו גבי סלי תשׁע מאות עשׂרים ושׁמנה׃
Nehemiah 11:9 ויואל בן זכרי פקיד עליהם ויהודה בן הסנואה על העיר משׁנה׃
Nehemiah 11:10 מן הכהנים ידעיה בן יויריב יכין׃
Nehemiah 11:11 שׂריה בן חלקיה בן משׁלם בן צדוק בן מריות בן אחיטוב נגד בית האלהים׃
Nehemiah 11:12 ואחיהם עשׂי המלאכה לבית שׁמנה מאות עשׂרים ושׁנים ועדיה בן ירחם בן פלליה בן אמצי בן זכריה בן פשׁחור בן מלכיה׃
Nehemiah 11:13 ואחיו ראשׁים לאבות מאתים ארבעים ושׁנים ועמשׁסי בן עזראל בן אחזי בן משׁלמות בן אמר׃
Nehemiah 11:14 ואחיהם גבורי חיל מאה עשׂרים ושׁמנה ופקיד עליהם זבדיאל בן הגדולים׃
Nehemiah 11:15 ומן הלוים שׁמעיה בן חשׁוב בן עזריקם בן חשׁביה בן בוני׃
Nehemiah 11:16 ושׁבתי ויוזבד על המלאכה החיצנה לבית האלהים מראשׁי הלוים׃
Nehemiah 11:17 ומתניה בן מיכה בן זבדי בן אסף ראשׁ התחלה יהודה לתפלה ובקבקיה משׁנה מאחיו ועבדא בן שׁמוע בן גלל בן ידיתון׃
Nehemiah 11:18 כל הלוים בעיר הקדשׁ מאתים שׁמנים וארבעה׃
Nehemiah 11:19 והשׁוערים עקוב טלמון ואחיהם השׁמרים בשׁערים מאה שׁבעים ושׁנים׃
Nehemiah 11:20 ושׁאר ישׂראל הכהנים הלוים בכל ערי יהודה אישׁ בנחלתו׃
Nehemiah 11:21 והנתינים ישׁבים בעפל וציחא וגשׁפא על הנתינים׃
Nehemiah 11:22 ופקיד הלוים בירושׁלם עזי בן בני בן חשׁביה בן מתניה בן מיכא מבני אסף המשׁררים לנגד מלאכת בית האלהים׃
Nehemiah 11:23 כי מצות המלך עליהם ואמנה על המשׁררים דבר יום ביומו׃
Nehemiah 11:24 ופתחיה בן משׁיזבאל מבני זרח בן יהודה ליד המלך לכל דבר לעם׃
Nehemiah 11:25 ואל החצרים בשׂדתם מבני יהודה ישׁבו בקרית הארבע ובנתיה ובדיבן ובנתיה וביקבצאל וחצריה׃
Nehemiah 11:26 ובישׁוע ובמולדה ובבית פלט׃
Nehemiah 11:27 ובחצר שׁועל ובבאר שׁבע ובנתיה׃
Nehemiah 11:28 ובצקלג ובמכנה ובבנתיה׃
Nehemiah 11:29 ובעין רמון ובצרעה ובירמות׃
Nehemiah 11:30 זנח עדלם וחצריהם לכישׁ ושׂדתיה עזקה ובנתיה ויחנו מבאר שׁבע עד גיא הנם׃
Nehemiah 11:31 ובני בנימן מגבע מכמשׂ ועיה ובית אל ובנתיה׃
Nehemiah 11:32 ענתות נב ענניה׃
Nehemiah 11:33 חצור רמה גתים׃
Nehemiah 11:34 חדיד צבעים נבלט׃
Nehemiah 11:35 לד ואונו גי החרשׁים׃
Nehemiah 11:36 ומן הלוים מחלקות יהודה לבנימין׃
Nehemiah 12:1 ואלה הכהנים והלוים אשׁר עלו עם זרבבל בן שׁאלתיאל וישׁוע שׂריה ירמיה עזרא׃
Nehemiah 12:2 אמריה מלוך חטושׁ׃
Nehemiah 12:3 שׁכניה רחם מרמת׃
Nehemiah 12:4 עדוא גנתוי אביה׃
Nehemiah 12:5 מימין מעדיה בלגה׃
Nehemiah 12:6 שׁמעיה ויויריב ידעיה׃
Nehemiah 12:7 סלו עמוק חלקיה ידעיה אלה ראשׁי הכהנים ואחיהם בימי ישׁוע׃
Nehemiah 12:8 והלוים ישׁוע בנוי קדמיאל שׁרביה יהודה מתניה על הידות הוא ואחיו׃
Nehemiah 12:9 ובקבקיה וענו אחיהם לנגדם למשׁמרות׃
Nehemiah 12:10 וישׁוע הוליד את יויקים ויויקים הוליד את אלישׁיב ואלישׁיב את יוידע׃
Nehemiah 12:11 ויוידע הוליד את יונתן ויונתן הוליד את ידוע׃
Nehemiah 12:12 ובימי יויקים היו כהנים ראשׁי האבות לשׂריה מריה לירמיה חנניה׃
Nehemiah 12:13 לעזרא משׁלם לאמריה יהוחנן׃
Nehemiah 12:14 למלוכי יונתן לשׁבניה יוסף׃
Nehemiah 12:15 לחרם עדנא למריות חלקי׃
Nehemiah 12:16 לעדיא זכריה לגנתון משׁלם׃
Nehemiah 12:17 לאביה זכרי למנימין למועדיה פלטי׃
Nehemiah 12:18 לבלגה שׁמוע לשׁמעיה יהונתן׃
Nehemiah 12:19 וליויריב מתני לידעיה עזי׃
Nehemiah 12:20 לסלי קלי לעמוק עבר׃
Nehemiah 12:21 לחלקיה חשׁביה לידעיה נתנאל׃
Nehemiah 12:22 הלוים בימי אלישׁיב יוידע ויוחנן וידוע כתובים ראשׁי אבות והכהנים על מלכות דריושׁ הפרסי׃
Nehemiah 12:23 בני לוי ראשׁי האבות כתובים על ספר דברי הימים ועד ימי יוחנן בן אלישׁיב׃
Nehemiah 12:24 וראשׁי הלוים חשׁביה שׁרביה וישׁוע בן קדמיאל ואחיהם לנגדם להלל להודות במצות דויד אישׁ האלהים משׁמר לעמת משׁמר׃
Nehemiah 12:25 מתניה ובקבקיה עבדיה משׁלם טלמון עקוב שׁמרים שׁוערים משׁמר באספי השׁערים׃
Nehemiah 12:26 אלה בימי יויקים בן ישׁוע בן יוצדק ובימי נחמיה הפחה ועזרא הכהן הסופר׃
Nehemiah 12:27 ובחנכת חומת ירושׁלם בקשׁו את הלוים מכל מקומתם להביאם לירושׁלם לעשׂת חנכה ושׂמחה ובתודות ובשׁיר מצלתים נבלים ובכנרות׃
Nehemiah 12:28 ויאספו בני המשׁררים ומן הככר סביבות ירושׁלם ומן חצרי נטפתי׃
Nehemiah 12:29 ומבית הגלגל ומשׂדות גבע ועזמות כי חצרים בנו להם המשׁררים סביבות ירושׁלם׃
Nehemiah 12:30 ויטהרו הכהנים והלוים ויטהרו את העם ואת השׁערים ואת החומה׃
Nehemiah 12:31 ואעלה את שׂרי יהודה מעל לחומה ואעמידה שׁתי תודת גדולת ותהלכת לימין מעל לחומה לשׁער האשׁפת׃
Nehemiah 12:32 וילך אחריהם הושׁעיה וחצי שׂרי יהודה׃
Nehemiah 12:33 ועזריה עזרא ומשׁלם׃
Nehemiah 12:34 יהודה ובנימן ושׁמעיה וירמיה׃
Nehemiah 12:35 ומבני הכהנים בחצצרות זכריה בן יונתן בן שׁמעיה בן מתניה בן מיכיה בן זכור בן אסף׃
Nehemiah 12:36 ואחיו שׁמעיה ועזראל מללי גללי מעי נתנאל ויהודה חנני בכלי שׁיר דויד אישׁ האלהים ועזרא הסופר לפניהם׃
Nehemiah 12:37 ועל שׁער העין ונגדם עלו על מעלות עיר דויד במעלה לחומה מעל לבית דויד ועד שׁער המים מזרח׃
Nehemiah 12:38 והתודה השׁנית ההולכת למואל ואני אחריה וחצי העם מעל להחומה מעל למגדל התנורים ועד החומה הרחבה׃
Nehemiah 12:39 ומעל לשׁער אפרים ועל שׁער הישׁנה ועל שׁער הדגים ומגדל חננאל ומגדל המאה ועד שׁער הצאן ועמדו בשׁער המטרה׃
Nehemiah 12:40 ותעמדנה שׁתי התודת בבית האלהים ואני וחצי הסגנים עמי׃
Nehemiah 12:41 והכהנים אליקים מעשׂיה מנימין מיכיה אליועיני זכריה חנניה בחצצרות׃
Nehemiah 12:42 ומעשׂיה ושׁמעיה ואלעזר ועזי ויהוחנן ומלכיה ועילם ועזר וישׁמיעו המשׁררים ויזרחיה הפקיד׃
Nehemiah 12:43 ויזבחו ביום ההוא זבחים גדולים וישׂמחו כי האלהים שׂמחם שׂמחה גדולה וגם הנשׁים והילדים שׂמחו ותשׁמע שׂמחת ירושׁלם מרחוק׃
Nehemiah 12:44 ויפקדו ביום ההוא אנשׁים על הנשׁכות לאוצרות לתרומות לראשׁית ולמעשׂרות לכנוס בהם לשׂדי הערים מנאות התורה לכהנים וללוים כי שׂמחת יהודה על הכהנים ועל הלוים העמדים׃
Nehemiah 12:45 וישׁמרו משׁמרת אלהיהם ומשׁמרת הטהרה והמשׁררים והשׁערים כמצות דויד שׁלמה בנו׃
Nehemiah 12:46 כי בימי דויד ואסף מקדם ראשׁ המשׁררים ושׁיר תהלה והדות לאלהים׃
Nehemiah 12:47 וכל ישׂראל בימי זרבבל ובימי נחמיה נתנים מניות המשׁררים והשׁערים דבר יום ביומו ומקדשׁים ללוים והלוים מקדשׁים לבני אהרן׃
Nehemiah 13:1 ביום ההוא נקרא בספר משׁה באזני העם ונמצא כתוב בו אשׁר לא יבוא עמני ומאבי בקהל האלהים עד עולם׃
Nehemiah 13:2 כי לא קדמו את בני ישׂראל בלחם ובמים וישׂכר עליו את בלעם לקללו ויהפך אלהינו הקללה לברכה׃
Nehemiah 13:3 ויהי כשׁמעם את התורה ויבדילו כל ערב מישׂראל׃
Nehemiah 13:4 ולפני מזה אלישׁיב הכהן נתון בלשׁכת בית אלהינו קרוב לטוביה׃
Nehemiah 13:5 ויעשׂ לו לשׁכה גדולה ושׁם היו לפנים נתנים את המנחה הלבונה והכלים ומעשׂר הדגן התירושׁ והיצהר מצות הלוים והמשׁררים והשׁערים ותרומת הכהנים׃
Nehemiah 13:6 ובכל זה לא הייתי בירושׁלם כי בשׁנת שׁלשׁים ושׁתים לארתחשׁסתא מלך בבל באתי אל המלך ולקץ ימים נשׁאלתי מן המלך׃
Nehemiah 13:7 ואבוא לירושׁלם ואבינה ברעה אשׁר עשׂה אלישׁיב לטוביה לעשׂות לו נשׁכה בחצרי בית האלהים׃
Nehemiah 13:8 וירע לי מאד ואשׁליכה את כל כלי בית טוביה החוץ מן הלשׁכה׃
Nehemiah 13:9 ואמרה ויטהרו הלשׁכות ואשׁיבה שׁם כלי בית האלהים את המנחה והלבונה׃
Nehemiah 13:10 ואדעה כי מניות הלוים לא נתנה ויברחו אישׁ לשׂדהו הלוים והמשׁררים עשׂי המלאכה׃
Nehemiah 13:11 ואריבה את הסגנים ואמרה מדוע נעזב בית האלהים ואקבצם ואעמדם על עמדם׃
Nehemiah 13:12 וכל יהודה הביאו מעשׂר הדגן והתירושׁ והיצהר לאוצרות׃
Nehemiah 13:13 ואוצרה על אוצרות שׁלמיה הכהן וצדוק הסופר ופדיה מן הלוים ועל ידם חנן בן זכור בן מתניה כי נאמנים נחשׁבו ועליהם לחלק לאחיהם׃
Nehemiah 13:14 זכרה לי אלהי על זאת ואל תמח חסדי אשׁר עשׂיתי בבית אלהי ובמשׁמריו׃
Nehemiah 13:15 בימים ההמה ראיתי ביהודה דרכים גתות בשׁבת ומביאים הערמות ועמסים על החמרים ואף יין ענבים ותאנים וכל משׂא ומביאים ירושׁלם ביום השׁבת ואעיד ביום מכרם ציד׃
Nehemiah 13:16 והצרים ישׁבו בה מביאים דאג וכל מכר ומכרים בשׁבת לבני יהודה ובירושׁלם׃
Nehemiah 13:17 ואריבה את חרי יהודה ואמרה להם מה הדבר הרע הזה אשׁר אתם עשׂים ומחללים את יום השׁבת׃
Nehemiah 13:18 הלוא כה עשׂו אבתיכם ויבא אלהינו עלינו את כל הרעה הזאת ועל העיר הזאת ואתם מוסיפים חרון על ישׂראל לחלל את השׁבת׃
Nehemiah 13:19 ויהי כאשׁר צללו שׁערי ירושׁלם לפני השׁבת ואמרה ויסגרו הדלתות ואמרה אשׁר לא יפתחום עד אחר השׁבת ומנערי העמדתי על השׁערים לא יבוא משׂא ביום השׁבת׃
Nehemiah 13:20 וילינו הרכלים ומכרי כל ממכר מחוץ לירושׁלם פעם ושׁתים׃
Nehemiah 13:21 ואעידה בהם ואמרה אליהם מדוע אתם לנים נגד החומה אם תשׁנו יד אשׁלח בכם מן העת ההיא לא באו בשׁבת׃
Nehemiah 13:22 ואמרה ללוים אשׁר יהיו מטהרים ובאים שׁמרים השׁערים לקדשׁ את יום השׁבת גם זאת זכרה לי אלהי וחוסה עלי כרב חסדך׃
Nehemiah 13:23 גם בימים ההם ראיתי את היהודים השׁיבו נשׁים אשׁדודיות עמוניות מואביות׃
Nehemiah 13:24 ובניהם חצי מדבר אשׁדודית ואינם מכירים לדבר יהודית וכלשׁון עם ועם׃
Nehemiah 13:25 ואריב עמם ואקללם ואכה מהם אנשׁים ואמרטם ואשׁביעם באלהים אם תתנו בנתיכם לבניהם ואם תשׂאו מבנתיהם לבניכם׃
Nehemiah 13:26 הלוא על אלה חטא שׁלמה מלך ישׂראל ובגוים הרבים לא היה מלך כמהו ואהוב לאלהיו היה ויתנהו אלהים מלך על כל ישׂראל גם אותו החטיאו הנשׁים הנכריות׃
Nehemiah 13:27 ולכם הנשׁמע לעשׂת את כל הרעה הגדולה הזאת למעל באלהינו להשׁיב נשׁים נכריות׃
Nehemiah 13:28 ומבני יוידע בן אלישׁיב הכהן הגדול חתן לסנבלט החרני ואבריחהו מעלי׃
Nehemiah 13:29 זכרה להם אלהי על גאלי הכהנה וברית הכהנה והלוים׃
Nehemiah 13:30 וטהרתים מכל נכר ואעמידה משׁמרות לכהנים וללוים אישׁ במלאכתו׃
Nehemiah 13:31 ולקרבן העצים בעתים מזמנות ולבכורים זכרה לי אלהי לטובה׃
Esther 1:1 ויהי בימי אחשׁורושׁ הוא אחשׁורושׁ המלך מהדו ועד כושׁ שׁבע ועשׂרים ומאה מדינה׃
Esther 1:2 בימים ההם כשׁבת המלך אחשׁורושׁ על כסא מלכותו אשׁר בשׁושׁן הבירה׃
Esther 1:3 בשׁנת שׁלושׁ למלכו עשׂה משׁתה לכל שׂריו ועבדיו חיל פרס ומדי הפרתמים ושׂרי המדינות לפניו׃
Esther 1:4 בהראתו את עשׁר כבוד מלכותו ואת יקר תפארת גדולתו ימים רבים שׁמונים ומאת יום׃
Esther 1:5 ובמלואת הימים האלה עשׂה המלך לכל העם הנמצאים בשׁושׁן הבירה למגדול ועד קטן משׁתה שׁבעת ימים בחצר גנת ביתן המלך׃
Esther 1:6 חור כרפס ותכלת אחוז בחבלי בוץ וארגמן על גלילי כסף ועמודי שׁשׁ מטות זהב וכסף על רצפת בהט ושׁשׁ ודר וסחרת׃
Esther 1:7 והשׁקות בכלי זהב וכלים מכלים שׁונים ויין מלכות רב כיד המלך׃
Esther 1:8 והשׁתיה כדת אין אנס כי כן יסד המלך על כל רב ביתו לעשׂות כרצון אישׁ ואישׁ׃
Esther 1:9 גם ושׁתי המלכה עשׂתה משׁתה נשׁים בית המלכות אשׁר למלך אחשׁורושׁ׃
Esther 1:10 ביום השׁביעי כטוב לב המלך ביין אמר למהומן בזתא חרבונא בגתא ואבגתא זתר וכרכס שׁבעת הסריסים המשׁרתים את פני המלך אחשׁורושׁ׃
Esther 1:11 להביא את ושׁתי המלכה לפני המלך בכתר מלכות להראות העמים והשׂרים את יפיה כי טובת מראה היא׃
Esther 1:12 ותמאן המלכה ושׁתי לבוא בדבר המלך אשׁר ביד הסריסים ויקצף המלך מאד וחמתו בערה׃
Esther 1:13 ויאמר המלך לחכמים ידעי העתים כי כן דבר המלך לפני כל ידעי דת ודין׃
Esther 1:14 והקרב אליו כרשׁנא שׁתר אדמתא תרשׁישׁ מרס מרסנא ממוכן שׁבעת שׂרי פרס ומדי ראי פני המלך הישׁבים ראשׁנה במלכות׃
Esther 1:15 כדת מה לעשׂות במלכה ושׁתי על אשׁר לא עשׂתה את מאמר המלך אחשׁורושׁ ביד הסריסים׃
Esther 1:16 ויאמר מומכן לפני המלך והשׂרים לא על המלך לבדו עותה ושׁתי המלכה כי על כל השׂרים ועל כל העמים אשׁר בכל מדינות המלך אחשׁורושׁ׃
Esther 1:17 כי יצא דבר המלכה על כל הנשׁים להבזות בעליהן בעיניהן באמרם המלך אחשׁורושׁ אמר להביא את ושׁתי המלכה לפניו ולא באה׃
Esther 1:18 והיום הזה תאמרנה שׂרות פרס ומדי אשׁר שׁמעו את דבר המלכה לכל שׂרי המלך וכדי בזיון וקצף׃
Esther 1:19 אם על המלך טוב יצא דבר מלכות מלפניו ויכתב בדתי פרס ומדי ולא יעבור אשׁר לא תבוא ושׁתי לפני המלך אחשׁורושׁ ומלכותה יתן המלך לרעותה הטובה ממנה׃
Esther 1:20 ונשׁמע פתגם המלך אשׁר יעשׂה בכל מלכותו כי רבה היא וכל הנשׁים יתנו יקר לבעליהן למגדול ועד קטן׃
Esther 1:21 וייטב הדבר בעיני המלך והשׂרים ויעשׂ המלך כדבר ממוכן׃
Esther 1:22 וישׁלח ספרים אל כל מדינות המלך אל מדינה ומדינה ככתבה ואל עם ועם כלשׁונו להיות כל אישׁ שׂרר בביתו ומדבר כלשׁון עמו׃
Esther 2:1 אחר הדברים האלה כשׁך חמת המלך אחשׁורושׁ זכר את ושׁתי ואת אשׁר עשׂתה ואת אשׁר נגזר עליה׃
Esther 2:2 ויאמרו נערי המלך משׁרתיו יבקשׁו למלך נערות בתולות טובות מראה׃
Esther 2:3 ויפקד המלך פקידים בכל מדינות מלכותו ויקבצו את כל נערה בתולה טובת מראה אל שׁושׁן הבירה אל בית הנשׁים אל יד הגא סריס המלך שׁמר הנשׁים ונתון תמרקיהן׃
Esther 2:4 והנערה אשׁר תיטב בעיני המלך תמלך תחת ושׁתי וייטב הדבר בעיני המלך ויעשׂ כן׃
Esther 2:5 אישׁ יהודי היה בשׁושׁן הבירה ושׁמו מרדכי בן יאיר בן שׁמעי בן קישׁ אישׁ ימיני׃
Esther 2:6 אשׁר הגלה מירושׁלים עם הגלה אשׁר הגלתה עם יכניה מלך יהודה אשׁר הגלה נבוכדנצר מלך בבל׃
Esther 2:7 ויהי אמן את הדסה היא אסתר בת דדו כי אין לה אב ואם והנערה יפת תאר וטובת מראה ובמות אביה ואמה לקחה מרדכי לו לבת׃
Esther 2:8 ויהי בהשׁמע דבר המלך ודתו ובהקבץ נערות רבות אל שׁושׁן הבירה אל יד הגי ותלקח אסתר אל בית המלך אל יד הגי שׁמר הנשׁים׃
Esther 2:9 ותיטב הנערה בעיניו ותשׂא חסד לפניו ויבהל את תמרוקיה ואת מנותה לתת לה ואת שׁבע הנערות הראיות לתת לה מבית המלך וישׁנה ואת נערותיה לטוב בית הנשׁים׃
Esther 2:10 לא הגידה אסתר את עמה ואת מולדתה כי מרדכי צוה עליה אשׁר לא תגיד׃
Esther 2:11 ובכל יום ויום מרדכי מתהלך לפני חצר בית הנשׁים לדעת את שׁלום אסתר ומה יעשׂה׃
Esther 2:12 ובהגיע תר נערה ונערה לבוא אל המלך אחשׁורושׁ מקץ היות לה כדת הנשׁים שׁנים עשׂר חדשׁ כי כן ימלאו ימי מרוקיהן שׁשׁה חדשׁים בשׁמן המר ושׁשׁה חדשׁים בבשׂמים ובתמרוקי הנשׁים׃
Esther 2:13 ובזה הנערה באה אל המלך את כל אשׁר תאמר ינתן לה לבוא עמה מבית הנשׁים עד בית המלך׃
Esther 2:14 בערב היא באה ובבקר היא שׁבה אל בית הנשׁים שׁני אל יד שׁעשׁגז סריס המלך שׁמר הפילגשׁים לא תבוא עוד אל המלך כי אם חפץ בה המלך ונקראה בשׁם׃
Esther 2:15 ובהגיע תר אסתר בת אביחיל דד מרדכי אשׁר לקח לו לבת לבוא אל המלך לא בקשׁה דבר כי אם את אשׁר יאמר הגי סריס המלך שׁמר הנשׁים ותהי אסתר נשׂאת חן בעיני כל ראיה׃
Esther 2:16 ותלקח אסתר אל המלך אחשׁורושׁ אל בית מלכותו בחדשׁ העשׂירי הוא חדשׁ טבת בשׁנת שׁבע למלכותו׃
Esther 2:17 ויאהב המלך את אסתר מכל הנשׁים ותשׂא חן וחסד לפניו מכל הבתולות וישׂם כתר מלכות בראשׁה וימליכה תחת ושׁתי׃
Esther 2:18 ויעשׂ המלך משׁתה גדול לכל שׂריו ועבדיו את משׁתה אסתר והנחה למדינות עשׂה ויתן משׂאת כיד המלך׃
Esther 2:19 ובהקבץ בתולות שׁנית ומרדכי ישׁב בשׁער המלך׃
Esther 2:20 אין אסתר מגדת מולדתה ואת עמה כאשׁר צוה עליה מרדכי ואת מאמר מרדכי אסתר עשׂה כאשׁר היתה באמנה אתו׃
Esther 2:21 בימים ההם ומרדכי יושׁב בשׁער המלך קצף בגתן ותרשׁ שׁני סריסי המלך משׁמרי הסף ויבקשׁו לשׁלח יד במלך אחשׁורשׁ׃
Esther 2:22 ויודע הדבר למרדכי ויגד לאסתר המלכה ותאמר אסתר למלך בשׁם מרדכי׃
Esther 2:23 ויבקשׁ הדבר וימצא ויתלו שׁניהם על עץ ויכתב בספר דברי הימים לפני המלך׃
Esther 3:1 אחר הדברים האלה גדל המלך אחשׁורושׁ את המן בן המדתא האגגי וינשׂאהו וישׂם את כסאו מעל כל השׂרים אשׁר אתו׃
Esther 3:2 וכל עבדי המלך אשׁר בשׁער המלך כרעים ומשׁתחוים להמן כי כן צוה לו המלך ומרדכי לא יכרע ולא ישׁתחוה׃
Esther 3:3 ויאמרו עבדי המלך אשׁר בשׁער המלך למרדכי מדוע אתה עובר את מצות המלך׃
Esther 3:4 ויהי באמרם אליו יום ויום ולא שׁמע אליהם ויגידו להמן לראות היעמדו דברי מרדכי כי הגיד להם אשׁר הוא יהודי׃
Esther 3:5 וירא המן כי אין מרדכי כרע ומשׁתחוה לו וימלא המן חמה׃
Esther 3:6 ויבז בעיניו לשׁלח יד במרדכי לבדו כי הגידו לו את עם מרדכי ויבקשׁ המן להשׁמיד את כל היהודים אשׁר בכל מלכות אחשׁורושׁ עם מרדכי׃
Esther 3:7 בחדשׁ הראשׁון הוא חדשׁ ניסן בשׁנת שׁתים עשׂרה למלך אחשׁורושׁ הפיל פור הוא הגורל לפני המן מיום ליום ומחדשׁ לחדשׁ שׁנים עשׂר הוא חדשׁ אדר׃
Esther 3:8 ויאמר המן למלך אחשׁורושׁ ישׁנו עם אחד מפזר ומפרד בין העמים בכל מדינות מלכותך ודתיהם שׁנות מכל עם ואת דתי המלך אינם עשׂים ולמלך אין שׁוה להניחם׃
Esther 3:9 אם על המלך טוב יכתב לאבדם ועשׂרת אלפים ככר כסף אשׁקול על ידי עשׂי המלאכה להביא אל גנזי המלך׃
Esther 3:10 ויסר המלך את טבעתו מעל ידו ויתנה להמן בן המדתא האגגי צרר היהודים׃
Esther 3:11 ויאמר המלך להמן הכסף נתון לך והעם לעשׂות בו כטוב בעיניך׃
Esther 3:12 ויקראו ספרי המלך בחדשׁ הראשׁון בשׁלושׁה עשׂר יום בו ויכתב ככל אשׁר צוה המן אל אחשׁדרפני המלך ואל הפחות אשׁר על מדינה ומדינה ואל שׂרי עם ועם מדינה ומדינה ככתבה ועם ועם כלשׁונו בשׁם המלך אחשׁורשׁ נכתב ונחתם בטבעת המלך׃
Esther 3:13 ונשׁלוח ספרים ביד הרצים אל כל מדינות המלך להשׁמיד להרג ולאבד את כל היהודים מנער ועד זקן טף ונשׁים ביום אחד בשׁלושׁה עשׂר לחדשׁ שׁנים עשׂר הוא חדשׁ אדר ושׁללם לבוז׃
Esther 3:14 פתשׁגן הכתב להנתן דת בכל מדינה ומדינה גלוי לכל העמים להיות עתדים ליום הזה׃
Esther 3:15 הרצים יצאו דחופים בדבר המלך והדת נתנה בשׁושׁן הבירה והמלך והמן ישׁבו לשׁתות והעיר שׁושׁן נבוכה׃
Esther 4:1 ומרדכי ידע את כל אשׁר נעשׂה ויקרע מרדכי את בגדיו וילבשׁ שׂק ואפר ויצא בתוך העיר ויזעק זעקה גדולה ומרה׃
Esther 4:2 ויבוא עד לפני שׁער המלך כי אין לבוא אל שׁער המלך בלבושׁ שׂק׃
Esther 4:3 ובכל מדינה ומדינה מקום אשׁר דבר המלך ודתו מגיע אבל גדול ליהודים וצום ובכי ומספד שׂק ואפר יצע לרבים׃
Esther 4:4 ותבואינה נערות אסתר וסריסיה ויגידו לה ותתחלחל המלכה מאד ותשׁלח בגדים להלבישׁ את מרדכי ולהסיר שׂקו מעליו ולא קבל׃
Esther 4:5 ותקרא אסתר להתך מסריסי המלך אשׁר העמיד לפניה ותצוהו על מרדכי לדעת מה זה ועל מה זה׃
Esther 4:6 ויצא התך אל מרדכי אל רחוב העיר אשׁר לפני שׁער המלך׃
Esther 4:7 ויגד לו מרדכי את כל אשׁר קרהו ואת פרשׁת הכסף אשׁר אמר המן לשׁקול על גנזי המלך ביהודיים לאבדם׃
Esther 4:8 ואת פתשׁגן כתב הדת אשׁר נתן בשׁושׁן להשׁמידם נתן לו להראות את אסתר ולהגיד לה ולצוות עליה לבוא אל המלך להתחנן לו ולבקשׁ מלפניו על עמה׃
Esther 4:9 ויבוא התך ויגד לאסתר את דברי מרדכי׃
Esther 4:10 ותאמר אסתר להתך ותצוהו אל מרדכי׃
Esther 4:11 כל עבדי המלך ועם מדינות המלך ידעים אשׁר כל אישׁ ואשׁה אשׁר יבוא אל המלך אל החצר הפנימית אשׁר לא יקרא אחת דתו להמית לבד מאשׁר יושׁיט לו המלך את שׁרביט הזהב וחיה ואני לא נקראתי לבוא אל המלך זה שׁלושׁים יום׃
Esther 4:12 ויגידו למרדכי את דברי אסתר׃
Esther 4:13 ויאמר מרדכי להשׁיב אל אסתר אל תדמי בנפשׁך להמלט בית המלך מכל היהודים׃
Esther 4:14 כי אם החרשׁ תחרישׁי בעת הזאת רוח והצלה יעמוד ליהודים ממקום אחר ואת ובית אביך תאבדו ומי יודע אם לעת כזאת הגעת למלכות׃
Esther 4:15 ותאמר אסתר להשׁיב אל מרדכי׃
Esther 4:16 לך כנוס את כל היהודים הנמצאים בשׁושׁן וצומו עלי ואל תאכלו ואל תשׁתו שׁלשׁת ימים לילה ויום גם אני ונערתי אצום כן ובכן אבוא אל המלך אשׁר לא כדת וכאשׁר אבדתי אבדתי׃
Esther 4:17 ויעבר מרדכי ויעשׂ ככל אשׁר צותה עליו אסתר׃
Esther 5:1 ויהי ביום השׁלישׁי ותלבשׁ אסתר מלכות ותעמד בחצר בית המלך הפנימית נכח בית המלך והמלך יושׁב על כסא מלכותו בבית המלכות נכח פתח הבית׃
Esther 5:2 ויהי כראות המלך את אסתר המלכה עמדת בחצר נשׂאה חן בעיניו ויושׁט המלך לאסתר את שׁרביט הזהב אשׁר בידו ותקרב אסתר ותגע בראשׁ השׁרביט׃
Esther 5:3 ויאמר לה המלך מה לך אסתר המלכה ומה בקשׁתך עד חצי המלכות וינתן׃
Esther 5:4 ותאמר אסתר אם על המלך טוב יבוא המלך והמן היום אל המשׁתה אשׁר עשׂיתי׃
Esther 5:5 ויאמר המלך מהרו את המן לעשׂות את דבר אסתר ויבא המלך והמן אל המשׁתה אשׁר עשׂתה אסתר׃
Esther 5:6 ויאמר המלך לאסתר במשׁתה היין מה שׁאלתך וינתן לך ומה בקשׁתך עד חצי המלכות ותעשׂ׃
Esther 5:7 ותען אסתר ותאמר שׁאלתי ובקשׁתי׃
Esther 5:8 אם מצאתי חן בעיני המלך ואם על המלך טוב לתת את שׁאלתי ולעשׂות את בקשׁתי יבוא המלך והמן אל המשׁתה אשׁר אעשׂה להם ומחר אעשׂה כדבר המלך׃
Esther 5:9 ויצא המן ביום ההוא שׂמח וטוב לב וכראות המן את מרדכי בשׁער המלך ולא קם ולא זע ממנו וימלא המן על מרדכי חמה׃
Esther 5:10 ויתאפק המן ויבוא אל ביתו וישׁלח ויבא את אהביו ואת זרשׁ אשׁתו׃
Esther 5:11 ויספר להם המן את כבוד עשׁרו ורב בניו ואת כל אשׁר גדלו המלך ואת אשׁר נשׂאו על השׂרים ועבדי המלך׃
Esther 5:12 ויאמר המן אף לא הביאה אסתר המלכה עם המלך אל המשׁתה אשׁר עשׂתה כי אם אותי וגם למחר אני קרוא לה עם המלך׃
Esther 5:13 וכל זה איננו שׁוה לי בכל עת אשׁר אני ראה את מרדכי היהודי יושׁב בשׁער המלך׃
Esther 5:14 ותאמר לו זרשׁ אשׁתו וכל אהביו יעשׂו עץ גבה חמשׁים אמה ובבקר אמר למלך ויתלו את מרדכי עליו ובא עם המלך אל המשׁתה שׂמח וייטב הדבר לפני המן ויעשׂ העץ׃
Esther 6:1 בלילה ההוא נדדה שׁנת המלך ויאמר להביא את ספר הזכרנות דברי הימים ויהיו נקראים לפני המלך׃
Esther 6:2 וימצא כתוב אשׁר הגיד מרדכי על בגתנא ותרשׁ שׁני סריסי המלך משׁמרי הסף אשׁר בקשׁו לשׁלח יד במלך אחשׁורושׁ׃
Esther 6:3 ויאמר המלך מה נעשׂה יקר וגדולה למרדכי על זה ויאמרו נערי המלך משׁרתיו לא נעשׂה עמו דבר׃
Esther 6:4 ויאמר המלך מי בחצר והמן בא לחצר בית המלך החיצונה לאמר למלך לתלות את מרדכי על העץ אשׁר הכין׃
Esther 6:5 ויאמרו נערי המלך אליו הנה המן עמד בחצר ויאמר המלך יבוא׃
Esther 6:6 ויבוא המן ויאמר לו המלך מה לעשׂות באישׁ אשׁר המלך חפץ ביקרו ויאמר המן בלבו למי יחפץ המלך לעשׂות יקר יותר ממני׃
Esther 6:7 ויאמר המן אל המלך אישׁ אשׁר המלך חפץ ביקרו׃
Esther 6:8 יביאו לבושׁ מלכות אשׁר לבשׁ בו המלך וסוס אשׁר רכב עליו המלך ואשׁר נתן כתר מלכות בראשׁו׃
Esther 6:9 ונתון הלבושׁ והסוס על יד אישׁ משׂרי המלך הפרתמים והלבשׁו את האישׁ אשׁר המלך חפץ ביקרו והרכיבהו על הסוס ברחוב העיר וקראו לפניו ככה יעשׂה לאישׁ אשׁר המלך חפץ ביקרו׃
Esther 6:10 ויאמר המלך להמן מהר קח את הלבושׁ ואת הסוס כאשׁר דברת ועשׂה כן למרדכי היהודי היושׁב בשׁער המלך אל תפל דבר מכל אשׁר דברת׃
Esther 6:11 ויקח המן את הלבושׁ ואת הסוס וילבשׁ את מרדכי וירכיבהו ברחוב העיר ויקרא לפניו ככה יעשׂה לאישׁ אשׁר המלך חפץ ביקרו׃
Esther 6:12 וישׁב מרדכי אל שׁער המלך והמן נדחף אל ביתו אבל וחפוי ראשׁ׃
Esther 6:13 ויספר המן לזרשׁ אשׁתו ולכל אהביו את כל אשׁר קרהו ויאמרו לו חכמיו וזרשׁ אשׁתו אם מזרע היהודים מרדכי אשׁר החלות לנפל לפניו לא תוכל לו כי נפול תפול לפניו׃
Esther 6:14 עודם מדברים עמו וסריסי המלך הגיעו ויבהלו להביא את המן אל המשׁתה אשׁר עשׂתה אסתר׃
Esther 7:1 ויבא המלך והמן לשׁתות עם אסתר המלכה׃
Esther 7:2 ויאמר המלך לאסתר גם ביום השׁני במשׁתה היין מה שׁאלתך אסתר המלכה ותנתן לך ומה בקשׁתך עד חצי המלכות ותעשׂ׃
Esther 7:3 ותען אסתר המלכה ותאמר אם מצאתי חן בעיניך המלך ואם על המלך טוב תנתן לי נפשׁי בשׁאלתי ועמי בבקשׁתי׃
Esther 7:4 כי נמכרנו אני ועמי להשׁמיד להרוג ולאבד ואלו לעבדים ולשׁפחות נמכרנו החרשׁתי כי אין הצר שׁוה בנזק המלך׃
Esther 7:5 ויאמר המלך אחשׁורושׁ ויאמר לאסתר המלכה מי הוא זה ואי זה הוא אשׁר מלאו לבו לעשׂות כן׃
Esther 7:6 ותאמר אסתר אישׁ צר ואויב המן הרע הזה והמן נבעת מלפני המלך והמלכה׃
Esther 7:7 והמלך קם בחמתו ממשׁתה היין אל גנת הביתן והמן עמד לבקשׁ על נפשׁו מאסתר המלכה כי ראה כי כלתה אליו הרעה מאת המלך׃
Esther 7:8 והמלך שׁב מגנת הביתן אל בית משׁתה היין והמן נפל על המטה אשׁר אסתר עליה ויאמר המלך הגם לכבושׁ את המלכה עמי בבית הדבר יצא מפי המלך ופני המן חפו׃
Esther 7:9 ויאמר חרבונה אחד מן הסריסים לפני המלך גם הנה העץ אשׁר עשׂה המן למרדכי אשׁר דבר טוב על המלך עמד בבית המן גבה חמשׁים אמה ויאמר המלך תלהו עליו׃
Esther 7:10 ויתלו את המן על העץ אשׁר הכין למרדכי וחמת המלך שׁככה׃
Esther 8:1 ביום ההוא נתן המלך אחשׁורושׁ לאסתר המלכה את בית המן צרר היהודיים ומרדכי בא לפני המלך כי הגידה אסתר מה הוא׃
Esther 8:2 ויסר המלך את טבעתו אשׁר העביר מהמן ויתנה למרדכי ותשׂם אסתר את מרדכי על בית המן׃
Esther 8:3 ותוסף אסתר ותדבר לפני המלך ותפל לפני רגליו ותבך ותתחנן לו להעביר את רעת המן האגגי ואת מחשׁבתו אשׁר חשׁב על היהודים׃
Esther 8:4 ויושׁט המלך לאסתר את שׁרבט הזהב ותקם אסתר ותעמד לפני המלך׃
Esther 8:5 ותאמר אם על המלך טוב ואם מצאתי חן לפניו וכשׁר הדבר לפני המלך וטובה אני בעיניו יכתב להשׁיב את הספרים מחשׁבת המן בן המדתא האגגי אשׁר כתב לאבד את היהודים אשׁר בכל מדינות המלך׃
Esther 8:6 כי איככה אוכל וראיתי ברעה אשׁר ימצא את עמי ואיככה אוכל וראיתי באבדן מולדתי׃
Esther 8:7 ויאמר המלך אחשׁורשׁ לאסתר המלכה ולמרדכי היהודי הנה בית המן נתתי לאסתר ואתו תלו על העץ על אשׁר שׁלח ידו ביהודיים׃
Esther 8:8 ואתם כתבו על היהודים כטוב בעיניכם בשׁם המלך וחתמו בטבעת המלך כי כתב אשׁר נכתב בשׁם המלך ונחתום בטבעת המלך אין להשׁיב׃
Esther 8:9 ויקראו ספרי המלך בעת ההיא בחדשׁ השׁלישׁי הוא חדשׁ סיון בשׁלושׁה ועשׂרים בו ויכתב ככל אשׁר צוה מרדכי אל היהודים ואל האחשׁדרפנים והפחות ושׂרי המדינות אשׁר מהדו ועד כושׁ שׁבע ועשׂרים ומאה מדינה מדינה ומדינה ככתבה ועם ועם כלשׁנו ואל היהודים ככתבם וכלשׁונם׃
Esther 8:10 ויכתב בשׁם המלך אחשׁורשׁ ויחתם בטבעת המלך וישׁלח ספרים ביד הרצים בסוסים רכבי הרכשׁ האחשׁתרנים בני הרמכים׃
Esther 8:11 אשׁר נתן המלך ליהודים אשׁר בכל עיר ועיר להקהל ולעמד על נפשׁם להשׁמיד ולהרג ולאבד את כל חיל עם ומדינה הצרים אתם טף ונשׁים ושׁללם לבוז׃
Esther 8:12 ביום אחד בכל מדינות המלך אחשׁורושׁ בשׁלושׁה עשׂר לחדשׁ שׁנים עשׂר הוא חדשׁ אדר׃
Esther 8:13 פתשׁגן הכתב להנתן דת בכל מדינה ומדינה גלוי לכל העמים ולהיות היהודיים עתודים ליום הזה להנקם מאיביהם׃
Esther 8:14 הרצים רכבי הרכשׁ האחשׁתרנים יצאו מבהלים ודחופים בדבר המלך והדת נתנה בשׁושׁן הבירה׃
Esther 8:15 ומרדכי יצא מלפני המלך בלבושׁ מלכות תכלת וחור ועטרת זהב גדולה ותכריך בוץ וארגמן והעיר שׁושׁן צהלה ושׂמחה׃
Esther 8:16 ליהודים היתה אורה ושׂמחה ושׂשׂן ויקר׃
Esther 8:17 ובכל מדינה ומדינה ובכל עיר ועיר מקום אשׁר דבר המלך ודתו מגיע שׂמחה ושׂשׂון ליהודים משׁתה ויום טוב ורבים מעמי הארץ מתיהדים כי נפל פחד היהודים עליהם׃
Esther 9:1 ובשׁנים עשׂר חדשׁ הוא חדשׁ אדר בשׁלושׁה עשׂר יום בו אשׁר הגיע דבר המלך ודתו להעשׂות ביום אשׁר שׂברו איבי היהודים לשׁלוט בהם ונהפוך הוא אשׁר ישׁלטו היהודים המה בשׂנאיהם׃
Esther 9:2 נקהלו היהודים בעריהם בכל מדינות המלך אחשׁורושׁ לשׁלח יד במבקשׁי רעתם ואישׁ לא עמד לפניהם כי נפל פחדם על כל העמים׃
Esther 9:3 וכל שׂרי המדינות והאחשׁדרפנים והפחות ועשׂי המלאכה אשׁר למלך מנשׂאים את היהודים כי נפל פחד מרדכי עליהם׃
Esther 9:4 כי גדול מרדכי בבית המלך ושׁמעו הולך בכל המדינות כי האישׁ מרדכי הולך וגדול׃
Esther 9:5 ויכו היהודים בכל איביהם מכת חרב והרג ואבדן ויעשׂו בשׂנאיהם כרצונם׃
Esther 9:6 ובשׁושׁן הבירה הרגו היהודים ואבד חמשׁ מאות אישׁ׃
Esther 9:7 ואת פרשׁנדתא ואת דלפון ואת אספתא׃
Esther 9:8 ואת פורתא ואת אדליא ואת ארידתא׃
Esther 9:9 ואת פרמשׁתא ואת אריסי ואת ארידי ואת ויזתא׃
Esther 9:10 עשׂרת בני המן בן המדתא צרר היהודים הרגו ובבזה לא שׁלחו את ידם׃
Esther 9:11 ביום ההוא בא מספר ההרוגים בשׁושׁן הבירה לפני המלך׃
Esther 9:12 ויאמר המלך לאסתר המלכה בשׁושׁן הבירה הרגו היהודים ואבד חמשׁ מאות אישׁ ואת עשׂרת בני המן בשׁאר מדינות המלך מה עשׂו ומה שׁאלתך וינתן לך ומה בקשׁתך עוד ותעשׂ׃
Esther 9:13 ותאמר אסתר אם על המלך טוב ינתן גם מחר ליהודים אשׁר בשׁושׁן לעשׂות כדת היום ואת עשׂרת בני המן יתלו על העץ׃
Esther 9:14 ויאמר המלך להעשׂות כן ותנתן דת בשׁושׁן ואת עשׂרת בני המן תלו׃
Esther 9:15 ויקהלו היהודיים אשׁר בשׁושׁן גם ביום ארבעה עשׂר לחדשׁ אדר ויהרגו בשׁושׁן שׁלשׁ מאות אישׁ ובבזה לא שׁלחו את ידם׃
Esther 9:16 ושׁאר היהודים אשׁר במדינות המלך נקהלו ועמד על נפשׁם ונוח מאיביהם והרוג בשׂנאיהם חמשׁה ושׁבעים אלף ובבזה לא שׁלחו את ידם׃
Esther 9:17 ביום שׁלושׁה עשׂר לחדשׁ אדר ונוח בארבעה עשׂר בו ועשׂה אתו יום משׁתה ושׂמחה׃
Esther 9:18 והיהודיים אשׁר בשׁושׁן נקהלו בשׁלושׁה עשׂר בו ובארבעה עשׂר בו ונוח בחמשׁה עשׂר בו ועשׂה אתו יום משׁתה ושׂמחה׃
Esther 9:19 על כן היהודים הפרוזים הישׁבים בערי הפרזות עשׂים את יום ארבעה עשׂר לחדשׁ אדר שׂמחה ומשׁתה ויום טוב ומשׁלוח מנות אישׁ לרעהו׃
Esther 9:20 ויכתב מרדכי את הדברים האלה וישׁלח ספרים אל כל היהודים אשׁר בכל מדינות המלך אחשׁורושׁ הקרובים והרחוקים׃
Esther 9:21 לקים עליהם להיות עשׂים את יום ארבעה עשׂר לחדשׁ אדר ואת יום חמשׁה עשׂר בו בכל שׁנה ושׁנה׃
Esther 9:22 כימים אשׁר נחו בהם היהודים מאיביהם והחדשׁ אשׁר נהפך להם מיגון לשׂמחה ומאבל ליום טוב לעשׂות אותם ימי משׁתה ושׂמחה ומשׁלח מנות אישׁ לרעהו ומתנות לאבינים׃
Esther 9:23 וקבל היהודים את אשׁר החלו לעשׂות ואת אשׁר כתב מרדכי אליהם׃
Esther 9:24 כי המן בן המדתא האגגי צרר כל היהודים חשׁב על היהודים לאבדם והפל פור הוא הגורל להמם ולאבדם׃
Esther 9:25 ובבאה לפני המלך אמר עם הספר ישׁוב מחשׁבתו הרעה אשׁר חשׁב על היהודים על ראשׁו ותלו אתו ואת בניו על העץ׃
Esther 9:26 על כן קראו לימים האלה פורים על שׁם הפור על כן על כל דברי האגרת הזאת ומה ראו על ככה ומה הגיע אליהם׃
Esther 9:27 קימו וקבל היהודים עליהם ועל זרעם ועל כל הנלוים עליהם ולא יעבור להיות עשׂים את שׁני הימים האלה ככתבם וכזמנם בכל שׁנה ושׁנה׃
Esther 9:28 והימים האלה נזכרים ונעשׂים בכל דור ודור משׁפחה ומשׁפחה מדינה ומדינה ועיר ועיר וימי הפורים האלה לא יעברו מתוך היהודים וזכרם לא יסוף מזרעם׃
Esther 9:29 ותכתב אסתר המלכה בת אביחיל ומרדכי היהודי את כל תקף לקים את אגרת הפרים הזאת השׁנית׃
Esther 9:30 וישׁלח ספרים אל כל היהודים אל שׁבע ועשׂרים ומאה מדינה מלכות אחשׁורושׁ דברי שׁלום ואמת׃
Esther 9:31 לקים את ימי הפרים האלה בזמניהם כאשׁר קים עליהם מרדכי היהודי ואסתר המלכה וכאשׁר קימו על נפשׁם ועל זרעם דברי הצומות וזעקתם׃
Esther 9:32 ומאמר אסתר קים דברי הפרים האלה ונכתב בספר׃
Esther 10:1 וישׂם המלך אחשׁרשׁ מס על הארץ ואיי הים׃
Esther 10:2 וכל מעשׂה תקפו וגבורתו ופרשׁת גדלת מרדכי אשׁר גדלו המלך הלוא הם כתובים על ספר דברי הימים למלכי מדי ופרס׃
Esther 10:3 כי מרדכי היהודי משׁנה למלך אחשׁורושׁ וגדול ליהודים ורצוי לרב אחיו דרשׁ טוב לעמו ודבר שׁלום לכל זרעו׃
Job 1:1 אישׁ היה בארץ עוץ איוב שׁמו והיה האישׁ ההוא תם וישׁר וירא אלהים וסר מרע׃
Job 1:2 ויולדו לו שׁבעה בנים ושׁלושׁ בנות׃
Job 1:3 ויהי מקנהו שׁבעת אלפי צאן ושׁלשׁת אלפי גמלים וחמשׁ מאות צמד בקר וחמשׁ מאות אתונות ועבדה רבה מאד ויהי האישׁ ההוא גדול מכל בני קדם׃
Job 1:4 והלכו בניו ועשׂו משׁתה בית אישׁ יומו ושׁלחו וקראו לשׁלשׁת אחיתיהם לאכל ולשׁתות עמהם׃
Job 1:5 ויהי כי הקיפו ימי המשׁתה וישׁלח איוב ויקדשׁם והשׁכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשׂה איוב כל הימים׃
Job 1:6 ויהי היום ויבאו בני האלהים להתיצב על יהוה ויבוא גם השׂטן בתוכם׃
Job 1:7 ויאמר יהוה אל השׂטן מאין תבא ויען השׂטן את יהוה ויאמר משׁוט בארץ ומהתהלך׃
Job 1:8 ויאמר יהוה אל השׂטן השׂמת לבך על עבדי איוב כי אין כמהו בארץ אישׁ תם וישׁר ירא אלהים וסר מרע׃
Job 1:9 ויען השׂטן את יהוה ויאמר החנם ירא איוב אלהים׃
Job 1:10 הלא את שׂכת בעדו ובעד ביתו ובעד כל אשׁר לו מסביב מעשׂה ידיו ברכת ומקנהו פרץ בארץ׃
Job 1:11 ואולם שׁלח נא ידך וגע בכל אשׁר לו אם לא על פניך יברכך׃
Job 1:12 ויאמר יהוה אל השׂטן הנה כל אשׁר לו בידך רק אליו אל תשׁלח ידך ויצא השׂטן מעם פני יהוה׃
Job 1:13 ויהי היום ובניו ובנתיו אכלים ושׁתים יין בבית אחיהם הבכור׃
Job 1:14 ומלאך בא אל איוב ויאמר הבקר היו חרשׁות והאתנות רעות על ידיהם׃
Job 1:15 ותפל שׁבא ותקחם ואת הנערים הכו לפי חרב ואמלטה רק אני לבדי להגיד׃
Job 1:16 עוד זה מדבר וזה בא ויאמר אשׁ אלהים נפלה מן השׁמים ותבער בצאן ובנערים ותאכלם ואמלטה רק אני לבדי להגיד׃
Job 1:17 עוד זה מדבר וזה בא ויאמר כשׂדים שׂמו שׁלשׁה ראשׁים ויפשׁטו על הגמלים ויקחום ואת הנערים הכו לפי חרב ואמלטה רק אני לבדי להגיד׃
Job 1:18 עד זה מדבר וזה בא ויאמר בניך ובנותיך אכלים ושׁתים יין בבית אחיהם הבכור׃
Job 1:19 והנה רוח גדולה באה מעבר המדבר ויגע בארבע פנות הבית ויפל על הנערים וימותו ואמלטה רק אני לבדי להגיד׃
Job 1:20 ויקם איוב ויקרע את מעלו ויגז את ראשׁו ויפל ארצה וישׁתחו׃
Job 1:21 ויאמר ערם יצתי מבטן אמי וערם אשׁוב שׁמה יהוה נתן ויהוה לקח יהי שׁם יהוה מברך׃
Job 1:22 בכל זאת לא חטא איוב ולא נתן תפלה לאלהים׃
Job 2:1 ויהי היום ויבאו בני האלהים להתיצב על יהוה ויבוא גם השׂטן בתכם להתיצב על יהוה׃
Job 2:2 ויאמר יהוה אל השׂטן אי מזה תבא ויען השׂטן את יהוה ויאמר משׁט בארץ ומהתהלך׃
Job 2:3 ויאמר יהוה אל השׂטן השׂמת לבך אל עבדי איוב כי אין כמהו בארץ אישׁ תם וישׁר ירא אלהים וסר מרע ועדנו מחזיק בתמתו ותסיתני בו לבלעו חנם׃
Job 2:4 ויען השׂטן את יהוה ויאמר עור בעד עור וכל אשׁר לאישׁ יתן בעד נפשׁו׃
Job 2:5 אולם שׁלח נא ידך וגע אל עצמו ואל בשׂרו אם לא אל פניך יברכך׃
Job 2:6 ויאמר יהוה אל השׂטן הנו בידך אך את נפשׁו שׁמר׃
Job 2:7 ויצא השׂטן מאת פני יהוה ויך את איוב בשׁחין רע מכף רגלו עד קדקדו׃
Job 2:8 ויקח לו חרשׂ להתגרד בו והוא ישׁב בתוך האפר׃
Job 2:9 ותאמר לו אשׁתו עדך מחזיק בתמתך ברך אלהים ומת׃
Job 2:10 ויאמר אליה כדבר אחת הנבלות תדברי גם את הטוב נקבל מאת האלהים ואת הרע לא נקבל בכל זאת לא חטא איוב בשׂפתיו׃
Job 2:11 וישׁמעו שׁלשׁת רעי איוב את כל הרעה הזאת הבאה עליו ויבאו אישׁ ממקמו אליפז התימני ובלדד השׁוחי וצופר הנעמתי ויועדו יחדו לבוא לנוד לו ולנחמו׃
Job 2:12 וישׂאו את עיניהם מרחוק ולא הכירהו וישׂאו קולם ויבכו ויקרעו אישׁ מעלו ויזרקו עפר על ראשׁיהם השׁמימה׃
Job 2:13 וישׁבו אתו לארץ שׁבעת ימים ושׁבעת לילות ואין דבר אליו דבר כי ראו כי גדל הכאב מאד׃
Job 3:1 אחרי כן פתח איוב את פיהו ויקלל את יומו׃
Job 3:2 ויען איוב ויאמר׃
Job 3:3 יאבד יום אולד בו והלילה אמר הרה גבר׃
Job 3:4 היום ההוא יהי חשׁך אל ידרשׁהו אלוה ממעל ואל תופע עליו נהרה׃
Job 3:5 יגאלהו חשׁך וצלמות תשׁכן עליו עננה יבעתהו כמרירי יום׃
Job 3:6 הלילה ההוא יקחהו אפל אל יחד בימי שׁנה במספר ירחים אל יבא׃
Job 3:7 הנה הלילה ההוא יהי גלמוד אל תבא רננה׃
Job 3:8 יקבהו אררי יום העתידים ערר לויתן׃
Job 3:9 יחשׁכו כוכבי נשׁפו יקו לאור ואין ואל יראה בעפעפי שׁחר׃
Job 3:10 כי לא סגר דלתי בטני ויסתר עמל מעיני׃
Job 3:11 למה לא מרחם אמות מבטן יצאתי ואגוע׃
Job 3:12 מדוע קדמוני ברכים ומה שׁדים כי אינק׃
Job 3:13 כי עתה שׁכבתי ואשׁקוט ישׁנתי אז ינוח׃
Job 3:14 עם מלכים ויעצי ארץ הבנים חרבות׃
Job 3:15 או עם שׂרים זהב להם הממלאים בתיהם כסף׃
Job 3:16 או כנפל טמון לא אהיה כעללים לא ראו אור׃
Job 3:17 שׁם רשׁעים חדלו רגז ושׁם ינוחו יגיעי כח׃
Job 3:18 יחד אסירים שׁאננו לא שׁמעו קול נגשׂ׃
Job 3:19 קטן וגדול שׁם הוא ועבד חפשׁי מאדניו׃
Job 3:20 למה יתן לעמל אור וחיים למרי נפשׁ׃
Job 3:21 המחכים למות ואיננו ויחפרהו ממטמונים׃
Job 3:22 השׂמחים אלי גיל ישׂישׂו כי ימצאו קבר׃
Job 3:23 לגבר אשׁר דרכו נסתרה ויסך אלוה בעדו׃
Job 3:24 כי לפני לחמי אנחתי תבא ויתכו כמים שׁאגתי׃
Job 3:25 כי פחד פחדתי ויאתיני ואשׁר יגרתי יבא׃
Job 3:26 לא שׁלותי ולא שׁקטתי ולא נחתי ויבא רגז׃
Job 4:1 ויען אליפז התימני ויאמר׃
Job 4:2 הנסה דבר אליך תלאה ועצר במלין מי יוכל׃
Job 4:3 הנה יסרת רבים וידים רפות תחזק׃
Job 4:4 כושׁל יקימון מליך וברכים כרעות תאמץ׃
Job 4:5 כי עתה תבוא אליך ותלא תגע עדיך ותבהל׃
Job 4:6 הלא יראתך כסלתך תקותך ותם דרכיך׃
Job 4:7 זכר נא מי הוא נקי אבד ואיפה ישׁרים נכחדו׃
Job 4:8 כאשׁר ראיתי חרשׁי און וזרעי עמל יקצרהו׃
Job 4:9 מנשׁמת אלוה יאבדו ומרוח אפו יכלו׃
Job 4:10 שׁאגת אריה וקול שׁחל ושׁני כפירים נתעו׃
Job 4:11 לישׁ אבד מבלי טרף ובני לביא יתפרדו׃
Job 4:12 ואלי דבר יגנב ותקח אזני שׁמץ מנהו׃
Job 4:13 בשׂעפים מחזינות לילה בנפל תרדמה על אנשׁים׃
Job 4:14 פחד קראני ורעדה ורב עצמותי הפחיד׃
Job 4:15 ורוח על פני יחלף תסמר שׂערת בשׂרי׃
Job 4:16 יעמד ולא אכיר מראהו תמונה לנגד עיני דממה וקול אשׁמע׃
Job 4:17 האנושׁ מאלוה יצדק אם מעשׂהו יטהר גבר׃
Job 4:18 הן בעבדיו לא יאמין ובמלאכיו ישׂים תהלה׃
Job 4:19 אף שׁכני בתי חמר אשׁר בעפר יסודם ידכאום לפני עשׁ׃
Job 4:20 מבקר לערב יכתו מבלי משׂים לנצח יאבדו׃
Job 4:21 הלא נסע יתרם בם ימותו ולא בחכמה׃
Job 5:1 קרא נא הישׁ עונך ואל מי מקדשׁים תפנה׃
Job 5:2 כי לאויל יהרג כעשׂ ופתה תמית קנאה׃
Job 5:3 אני ראיתי אויל משׁרישׁ ואקוב נוהו פתאם׃
Job 5:4 ירחקו בניו מישׁע וידכאו בשׁער ואין מציל׃
Job 5:5 אשׁר קצירו רעב יאכל ואל מצנים יקחהו ושׁאף צמים חילם׃
Job 5:6 כי לא יצא מעפר און ומאדמה לא יצמח עמל׃
Job 5:7 כי אדם לעמל יולד ובני רשׁף יגביהו עוף׃
Job 5:8 אולם אני אדרשׁ אל אל ואל אלהים אשׂים דברתי׃
Job 5:9 עשׂה גדלות ואין חקר נפלאות עד אין מספר׃
Job 5:10 הנתן מטר על פני ארץ ושׁלח מים על פני חוצות׃
Job 5:11 לשׂום שׁפלים למרום וקדרים שׂגבו ישׁע׃
Job 5:12 מפר מחשׁבות ערומים ולא תעשׂינה ידיהם תושׁיה׃
Job 5:13 לכד חכמים בערמם ועצת נפתלים נמהרה׃
Job 5:14 יומם יפגשׁו חשׁך וכלילה ימשׁשׁו בצהרים׃
Job 5:15 וישׁע מחרב מפיהם ומיד חזק אביון׃
Job 5:16 ותהי לדל תקוה ועלתה קפצה פיה׃
Job 5:17 הנה אשׁרי אנושׁ יוכחנו אלוה ומוסר שׁדי אל תמאס׃
Job 5:18 כי הוא יכאיב ויחבשׁ ימחץ וידו תרפינה׃
Job 5:19 בשׁשׁ צרות יצילך ובשׁבע לא יגע בך רע׃
Job 5:20 ברעב פדך ממות ובמלחמה מידי חרב׃
Job 5:21 בשׁוט לשׁון תחבא ולא תירא משׁד כי יבוא׃
Job 5:22 לשׁד ולכפן תשׂחק ומחית הארץ אל תירא׃
Job 5:23 כי עם אבני השׂדה בריתך וחית השׂדה השׁלמה׃
Job 5:24 וידעת כי שׁלום אהלך ופקדת נוך ולא תחטא׃
Job 5:25 וידעת כי רב זרעך וצאצאיך כעשׂב הארץ׃
Job 5:26 תבוא בכלח אלי קבר כעלות גדישׁ בעתו׃
Job 5:27 הנה זאת חקרנוה כן היא שׁמענה ואתה דע׃
Job 6:1 ויען איוב ויאמר׃
Job 6:2 לו שׁקול ישׁקל כעשׂי והיתי במאזנים ישׂאו יחד׃
Job 6:3 כי עתה מחול ימים יכבד על כן דברי לעו׃
Job 6:4 כי חצי שׁדי עמדי אשׁר חמתם שׁתה רוחי בעותי אלוה יערכוני׃
Job 6:5 הינהק פרא עלי דשׁא אם יגעה שׁור על בלילו׃
Job 6:6 היאכל תפל מבלי מלח אם ישׁ טעם בריר חלמות׃
Job 6:7 מאנה לנגוע נפשׁי המה כדוי לחמי׃
Job 6:8 מי יתן תבוא שׁאלתי ותקותי יתן אלוה׃
Job 6:9 ויאל אלוה וידכאני יתר ידו ויבצעני׃
Job 6:10 ותהי עוד נחמתי ואסלדה בחילה לא יחמול כי לא כחדתי אמרי קדושׁ׃
Job 6:11 מה כחי כי איחל ומה קצי כי אאריך נפשׁי׃
Job 6:12 אם כח אבנים כחי אם בשׂרי נחושׁ׃
Job 6:13 האם אין עזרתי בי ותשׁיה נדחה ממני׃
Job 6:14 למס מרעהו חסד ויראת שׁדי יעזוב׃
Job 6:15 אחי בגדו כמו נחל כאפיק נחלים יעברו׃
Job 6:16 הקדרים מני קרח עלימו יתעלם שׁלג׃
Job 6:17 בעת יזרבו נצמתו בחמו נדעכו ממקומם׃
Job 6:18 ילפתו ארחות דרכם יעלו בתהו ויאבדו׃
Job 6:19 הביטו ארחות תמא הליכת שׁבא קוו׃
Job 6:20 בשׁו כי בטח באו עדיה ויחפרו׃
Job 6:21 כי עתה הייתם לא תראו חתת ותיראו׃
Job 6:22 הכי אמרתי הבו לי ומכחכם שׁחדו בעדי׃
Job 6:23 ומלטוני מיד צר ומיד עריצים תפדוני׃
Job 6:24 הורוני ואני אחרישׁ ומה שׁגיתי הבינו׃
Job 6:25 מה נמרצו אמרי ישׁר ומה יוכיח הוכח מכם׃
Job 6:26 הלהוכח מלים תחשׁבו ולרוח אמרי נאשׁ׃
Job 6:27 אף על יתום תפילו ותכרו על ריעכם׃
Job 6:28 ועתה הואילו פנו בי ועל פניכם אם אכזב׃
Job 6:29 שׁבו נא אל תהי עולה ושׁבי עוד צדקי׃
Job 6:30 הישׁ בלשׁוני עולה אם חכי לא יבין הוות׃
Job 7:1 הלא צבא לאנושׁ על ארץ וכימי שׂכיר ימיו׃
Job 7:2 כעבד ישׁאף צל וכשׂכיר יקוה פעלו׃
Job 7:3 כן הנחלתי לי ירחי שׁוא ולילות עמל מנו׃
Job 7:4 אם שׁכבתי ואמרתי מתי אקום ומדד ערב ושׂבעתי נדדים עדי נשׁף׃
Job 7:5 לבשׁ בשׂרי רמה וגישׁ עפר עורי רגע וימאס׃
Job 7:6 ימי קלו מני ארג ויכלו באפס תקוה׃
Job 7:7 זכר כי רוח חיי לא תשׁוב עיני לראות טוב׃
Job 7:8 לא תשׁורני עין ראי עיניך בי ואינני׃
Job 7:9 כלה ענן וילך כן יורד שׁאול לא יעלה׃
Job 7:10 לא ישׁוב עוד לביתו ולא יכירנו עוד מקמו׃
Job 7:11 גם אני לא אחשׂך פי אדברה בצר רוחי אשׂיחה במר נפשׁי׃
Job 7:12 הים אני אם תנין כי תשׂים עלי משׁמר׃
Job 7:13 כי אמרתי תנחמני ערשׂי ישׂא בשׂיחי משׁכבי׃
Job 7:14 וחתתני בחלמות ומחזינות תבעתני׃
Job 7:15 ותבחר מחנק נפשׁי מות מעצמותי׃
Job 7:16 מאסתי לא לעלם אחיה חדל ממני כי הבל ימי׃
Job 7:17 מה אנושׁ כי תגדלנו וכי תשׁית אליו לבך׃
Job 7:18 ותפקדנו לבקרים לרגעים תבחננו׃
Job 7:19 כמה לא תשׁעה ממני לא תרפני עד בלעי רקי׃
Job 7:20 חטאתי מה אפעל לך נצר האדם למה שׂמתני למפגע לך ואהיה עלי למשׂא׃
Job 7:21 ומה לא תשׂא פשׁעי ותעביר את עוני כי עתה לעפר אשׁכב ושׁחרתני ואינני׃
Job 8:1 ויען בלדד השׁוחי ויאמר׃
Job 8:2 עד אן תמלל אלה ורוח כביר אמרי פיך׃
Job 8:3 האל יעות משׁפט ואם שׁדי יעות צדק׃
Job 8:4 אם בניך חטאו לו וישׁלחם ביד פשׁעם׃
Job 8:5 אם אתה תשׁחר אל אל ואל שׁדי תתחנן׃
Job 8:6 אם זך וישׁר אתה כי עתה יעיר עליך ושׁלם נות צדקך׃
Job 8:7 והיה ראשׁיתך מצער ואחריתך ישׂגה מאד׃
Job 8:8 כי שׁאל נא לדר רישׁון וכונן לחקר אבותם׃
Job 8:9 כי תמול אנחנו ולא נדע כי צל ימינו עלי ארץ׃
Job 8:10 הלא הם יורוך יאמרו לך ומלבם יוצאו מלים׃
Job 8:11 היגאה גמא בלא בצה ישׂגה אחו בלי מים׃
Job 8:12 עדנו באבו לא יקטף ולפני כל חציר ייבשׁ׃
Job 8:13 כן ארחות כל שׁכחי אל ותקות חנף תאבד׃
Job 8:14 אשׁר יקוט כסלו ובית עכבישׁ מבטחו׃
Job 8:15 ישׁען על ביתו ולא יעמד יחזיק בו ולא יקום׃
Job 8:16 רטב הוא לפני שׁמשׁ ועל גנתו ינקתו תצא׃
Job 8:17 על גל שׁרשׁיו יסבכו בית אבנים יחזה׃
Job 8:18 אם יבלענו ממקומו וכחשׁ בו לא ראיתיך׃
Job 8:19 הן הוא משׂושׂ דרכו ומעפר אחר יצמחו׃
Job 8:20 הן אל לא ימאס תם ולא יחזיק ביד מרעים׃
Job 8:21 עד ימלה שׂחוק פיך ושׂפתיך תרועה׃
Job 8:22 שׂנאיך ילבשׁו בשׁת ואהל רשׁעים איננו׃
Job 9:1 ויען איוב ויאמר׃
Job 9:2 אמנם ידעתי כי כן ומה יצדק אנושׁ עם אל׃
Job 9:3 אם יחפץ לריב עמו לא יעננו אחת מני אלף׃
Job 9:4 חכם לבב ואמיץ כח מי הקשׁה אליו וישׁלם׃
Job 9:5 המעתיק הרים ולא ידעו אשׁר הפכם באפו׃
Job 9:6 המרגיז ארץ ממקומה ועמודיה יתפלצון׃
Job 9:7 האמר לחרס ולא יזרח ובעד כוכבים יחתם׃
Job 9:8 נטה שׁמים לבדו ודורך על במתי ים׃
Job 9:9 עשׂה עשׁ כסיל וכימה וחדרי תמן׃
Job 9:10 עשׂה גדלות עד אין חקר ונפלאות עד אין מספר׃
Job 9:11 הן יעבר עלי ולא אראה ויחלף ולא אבין׃
Job 9:12 הן יחתף מי ישׁיבנו מי יאמר אליו מה תעשׂה׃
Job 9:13 אלוה לא ישׁיב אפו תחתו שׁחחו עזרי רהב׃
Job 9:14 אף כי אנכי אעננו אבחרה דברי עמו׃
Job 9:15 אשׁר אם צדקתי לא אענה למשׁפטי אתחנן׃
Job 9:16 אם קראתי ויענני לא אאמין כי יאזין קולי׃
Job 9:17 אשׁר בשׂערה ישׁופני והרבה פצעי חנם׃
Job 9:18 לא יתנני השׁב רוחי כי ישׂבעני ממררים׃
Job 9:19 אם לכח אמיץ הנה ואם למשׁפט מי יועידני׃
Job 9:20 אם אצדק פי ירשׁיעני תם אני ויעקשׁני׃
Job 9:21 תם אני לא אדע נפשׁי אמאס חיי׃
Job 9:22 אחת היא על כן אמרתי תם ורשׁע הוא מכלה׃
Job 9:23 אם שׁוט ימית פתאם למסת נקים ילעג׃
Job 9:24 ארץ נתנה ביד רשׁע פני שׁפטיה יכסה אם לא אפוא מי הוא׃
Job 9:25 וימי קלו מני רץ ברחו לא ראו טובה׃
Job 9:26 חלפו עם אניות אבה כנשׁר יטושׂ עלי אכל׃
Job 9:27 אם אמרי אשׁכחה שׂיחי אעזבה פני ואבליגה׃
Job 9:28 יגרתי כל עצבתי ידעתי כי לא תנקני׃
Job 9:29 אנכי ארשׁע למה זה הבל איגע׃
Job 9:30 אם התרחצתי במו שׁלג והזכותי בבר כפי׃
Job 9:31 אז בשׁחת תטבלני ותעבוני שׂלמותי׃
Job 9:32 כי לא אישׁ כמני אעננו נבוא יחדו במשׁפט׃
Job 9:33 לא ישׁ בינינו מוכיח ישׁת ידו על שׁנינו׃
Job 9:34 יסר מעלי שׁבטו ואמתו אל תבעתני׃
Job 9:35 אדברה ולא איראנו כי לא כן אנכי עמדי׃
Job 10:1 נקטה נפשׁי בחיי אעזבה עלי שׂיחי אדברה במר נפשׁי׃
Job 10:2 אמר אל אלוה אל תרשׁיעני הודיעני על מה תריבני׃
Job 10:3 הטוב לך כי תעשׁק כי תמאס יגיע כפיך ועל עצת רשׁעים הופעת׃
Job 10:4 העיני בשׂר לך אם כראות אנושׁ תראה׃
Job 10:5 הכימי אנושׁ ימיך אם שׁנותיך כימי גבר׃
Job 10:6 כי תבקשׁ לעוני ולחטאתי תדרושׁ׃
Job 10:7 על דעתך כי לא ארשׁע ואין מידך מציל׃
Job 10:8 ידיך עצבוני ויעשׂוני יחד סביב ותבלעני׃
Job 10:9 זכר נא כי כחמר עשׂיתני ואל עפר תשׁיבני׃
Job 10:10 הלא כחלב תתיכני וכגבנה תקפיאני׃
Job 10:11 עור ובשׂר תלבישׁני ובעצמות וגידים תסככני׃
Job 10:12 חיים וחסד עשׂית עמדי ופקדתך שׁמרה רוחי׃
Job 10:13 ואלה צפנת בלבבך ידעתי כי זאת עמך׃
Job 10:14 אם חטאתי ושׁמרתני ומעוני לא תנקני׃
Job 10:15 אם רשׁעתי אללי לי וצדקתי לא אשׂא ראשׁי שׂבע קלון וראה עניי׃
Job 10:16 ויגאה כשׁחל תצודני ותשׁב תתפלא׃
Job 10:17 תחדשׁ עדיך נגדי ותרב כעשׂך עמדי חליפות וצבא עמי׃
Job 10:18 ולמה מרחם הצאתני אגוע ועין לא תראני׃
Job 10:19 כאשׁר לא הייתי אהיה מבטן לקבר אובל׃
Job 10:20 הלא מעט ימי יחדל ישׁית ממני ואבליגה מעט׃
Job 10:21 בטרם אלך ולא אשׁוב אל ארץ חשׁך וצלמות׃
Job 10:22 ארץ עיפתה כמו אפל צלמות ולא סדרים ותפע כמו אפל׃
Job 11:1 ויען צפר הנעמתי ויאמר׃
Job 11:2 הרב דברים לא יענה ואם אישׁ שׂפתים יצדק׃
Job 11:3 בדיך מתים יחרישׁו ותלעג ואין מכלם׃
Job 11:4 ותאמר זך לקחי ובר הייתי בעיניך׃
Job 11:5 ואולם מי יתן אלוה דבר ויפתח שׂפתיו עמך׃
Job 11:6 ויגד לך תעלמות חכמה כי כפלים לתושׁיה ודע כי ישׁה לך אלוה מעונך׃
Job 11:7 החקר אלוה תמצא אם עד תכלית שׁדי תמצא׃
Job 11:8 גבהי שׁמים מה תפעל עמקה משׁאול מה תדע׃
Job 11:9 ארכה מארץ מדה ורחבה מני ים׃
Job 11:10 אם יחלף ויסגיר ויקהיל ומי ישׁיבנו׃
Job 11:11 כי הוא ידע מתי שׁוא וירא און ולא יתבונן׃
Job 11:12 ואישׁ נבוב ילבב ועיר פרא אדם יולד׃
Job 11:13 אם אתה הכינות לבך ופרשׂת אליו כפך׃
Job 11:14 אם און בידך הרחיקהו ואל תשׁכן באהליך עולה׃
Job 11:15 כי אז תשׂא פניך ממום והיית מצק ולא תירא׃
Job 11:16 כי אתה עמל תשׁכח כמים עברו תזכר׃
Job 11:17 ומצהרים יקום חלד תעפה כבקר תהיה׃
Job 11:18 ובטחת כי ישׁ תקוה וחפרת לבטח תשׁכב׃
Job 11:19 ורבצת ואין מחריד וחלו פניך רבים׃
Job 11:20 ועיני רשׁעים תכלינה ומנוס אבד מנהם ותקותם מפח נפשׁ׃
Job 12:1 ויען איוב ויאמר׃
Job 12:2 אמנם כי אתם עם ועמכם תמות חכמה׃
Job 12:3 גם לי לבב כמוכם לא נפל אנכי מכם ואת מי אין כמו אלה׃
Job 12:4 שׂחק לרעהו אהיה קרא לאלוה ויענהו שׂחוק צדיק תמים׃
Job 12:5 לפיד בוז לעשׁתות שׁאנן נכון למועדי רגל׃
Job 12:6 ישׁליו אהלים לשׁדדים ובטחות למרגיזי אל לאשׁר הביא אלוה בידו׃
Job 12:7 ואולם שׁאל נא בהמות ותרך ועוף השׁמים ויגד׃
Job 12:8 או שׂיח לארץ ותרך ויספרו לך דגי הים׃
Job 12:9 מי לא ידע בכל אלה כי יד יהוה עשׂתה זאת׃
Job 12:10 אשׁר בידו נפשׁ כל חי ורוח כל בשׂר אישׁ׃
Job 12:11 הלא אזן מלין תבחן וחך אכל יטעם׃
Job 12:12 בישׁישׁים חכמה וארך ימים תבונה׃
Job 12:13 עמו חכמה וגבורה לו עצה ותבונה׃
Job 12:14 הן יהרוס ולא יבנה יסגר על אישׁ ולא יפתח׃
Job 12:15 הן יעצר במים ויבשׁו וישׁלחם ויהפכו ארץ׃
Job 12:16 עמו עז ותושׁיה לו שׁגג ומשׁגה׃
Job 12:17 מוליך יועצים שׁולל ושׁפטים יהולל׃
Job 12:18 מוסר מלכים פתח ויאסר אזור במתניהם׃
Job 12:19 מוליך כהנים שׁולל ואתנים יסלף׃
Job 12:20 מסיר שׂפה לנאמנים וטעם זקנים יקח׃
Job 12:21 שׁופך בוז על נדיבים ומזיח אפיקים רפה׃
Job 12:22 מגלה עמקות מני חשׁך ויצא לאור צלמות׃
Job 12:23 משׂגיא לגוים ויאבדם שׁטח לגוים וינחם׃
Job 12:24 מסיר לב ראשׁי עם הארץ ויתעם בתהו לא דרך׃
Job 12:25 ימשׁשׁו חשׁך ולא אור ויתעם כשׁכור׃
Job 13:1 הן כל ראתה עיני שׁמעה אזני ותבן׃
Job 13:2 כדעתכם ידעתי גם אני לא נפל אנכי מכם׃
Job 13:3 אולם אני אל שׁדי אדבר והוכח אל אל אחפץ׃
Job 13:4 ואולם אתם טפלי שׁקר רפאי אלל כלכם׃
Job 13:5 מי יתן החרשׁ תחרישׁון ותהי לכם לחכמה׃
Job 13:6 שׁמעו נא תוכחתי ורבות שׂפתי הקשׁיבו׃
Job 13:7 הלאל תדברו עולה ולו תדברו רמיה׃
Job 13:8 הפניו תשׂאון אם לאל תריבון׃
Job 13:9 הטוב כי יחקר אתכם אם כהתל באנושׁ תהתלו׃
Job 13:10 הוכח יוכיח אתכם אם בסתר פנים תשׂאון׃
Job 13:11 הלא שׂאתו תבעת אתכם ופחדו יפל עליכם׃
Job 13:12 זכרניכם משׁלי אפר לגבי חמר גביכם׃
Job 13:13 החרישׁו ממני ואדברה אני ויעבר עלי מה׃
Job 13:14 על מה אשׂא בשׂרי בשׁני ונפשׁי אשׂים בכפי׃
Job 13:15 הן יקטלני לא איחל אך דרכי אל פניו אוכיח׃
Job 13:16 גם הוא לי לישׁועה כי לא לפניו חנף יבוא׃
Job 13:17 שׁמעו שׁמוע מלתי ואחותי באזניכם׃
Job 13:18 הנה נא ערכתי משׁפט ידעתי כי אני אצדק׃
Job 13:19 מי הוא יריב עמדי כי עתה אחרישׁ ואגוע׃
Job 13:20 אך שׁתים אל תעשׂ עמדי אז מפניך לא אסתר׃
Job 13:21 כפך מעלי הרחק ואמתך אל תבעתני׃
Job 13:22 וקרא ואנכי אענה או אדבר והשׁיבני׃
Job 13:23 כמה לי עונות וחטאות פשׁעי וחטאתי הדיעני׃
Job 13:24 למה פניך תסתיר ותחשׁבני לאויב׃
Job 13:25 העלה נדף תערוץ ואת קשׁ יבשׁ תרדף׃
Job 13:26 כי תכתב עלי מררות ותורישׁני עונות נעורי׃
Job 13:27 ותשׂם בסד רגלי ותשׁמור כל ארחותי על שׁרשׁי רגלי תתחקה׃
Job 13:28 והוא כרקב יבלה כבגד אכלו עשׁ׃
Job 14:1 אדם ילוד אשׁה קצר ימים ושׂבע רגז׃
Job 14:2 כציץ יצא וימל ויברח כצל ולא יעמוד׃
Job 14:3 אף על זה פקחת עינך ואתי תביא במשׁפט עמך׃
Job 14:4 מי יתן טהור מטמא לא אחד׃
Job 14:5 אם חרוצים ימיו מספר חדשׁיו אתך חקו עשׂית ולא יעבור׃
Job 14:6 שׁעה מעליו ויחדל עד ירצה כשׂכיר יומו׃
Job 14:7 כי ישׁ לעץ תקוה אם יכרת ועוד יחליף וינקתו לא תחדל׃
Job 14:8 אם יזקין בארץ שׁרשׁו ובעפר ימות גזעו׃
Job 14:9 מריח מים יפרח ועשׂה קציר כמו נטע׃
Job 14:10 וגבר ימות ויחלשׁ ויגוע אדם ואיו׃
Job 14:11 אזלו מים מני ים ונהר יחרב ויבשׁ׃
Job 14:12 ואישׁ שׁכב ולא יקום עד בלתי שׁמים לא יקיצו ולא יערו משׁנתם׃
Job 14:13 מי יתן בשׁאול תצפנני תסתירני עד שׁוב אפך תשׁית לי חק ותזכרני׃
Job 14:14 אם ימות גבר היחיה כל ימי צבאי איחל עד בוא חליפתי׃
Job 14:15 תקרא ואנכי אענך למעשׂה ידיך תכסף׃
Job 14:16 כי עתה צעדי תספור לא תשׁמור על חטאתי׃
Job 14:17 חתם בצרור פשׁעי ותטפל על עוני׃
Job 14:18 ואולם הר נופל יבול וצור יעתק ממקמו׃
Job 14:19 אבנים שׁחקו מים תשׁטף ספיחיה עפר ארץ ותקות אנושׁ האבדת׃
Job 14:20 תתקפהו לנצח ויהלך משׁנה פניו ותשׁלחהו׃
Job 14:21 יכבדו בניו ולא ידע ויצערו ולא יבין׃
Job 14:22 אך בשׂרו עליו יכאב ונפשׁו עליו תאבל׃
Job 15:1 ויען אליפז התימני ויאמר׃
Job 15:2 החכם יענה דעת רוח וימלא קדים בטנו׃
Job 15:3 הוכח בדבר לא יסכון ומלים לא יועיל׃
Job 15:4 אף אתה תפר יראה ותגרע שׂיחה לפני אל׃
Job 15:5 כי יאלף עונך פיך ותבחר לשׁון ערומים׃
Job 15:6 ירשׁיעך פיך ולא אני ושׂפתיך יענו׃
Job 15:7 הראישׁון אדם תולד ולפני גבעות חוללת׃
Job 15:8 הבסוד אלוה תשׁמע ותגרע אליך חכמה׃
Job 15:9 מה ידעת ולא נדע תבין ולא עמנו הוא׃
Job 15:10 גם שׂב גם ישׁישׁ בנו כביר מאביך ימים׃
Job 15:11 המעט ממך תנחמות אל ודבר לאט עמך׃
Job 15:12 מה יקחך לבך ומה ירזמון עיניך׃
Job 15:13 כי תשׁיב אל אל רוחך והצאת מפיך מלין׃
Job 15:14 מה אנושׁ כי יזכה וכי יצדק ילוד אשׁה׃
Job 15:15 הן בקדשׁו לא יאמין ושׁמים לא זכו בעיניו׃
Job 15:16 אף כי נתעב ונאלח אישׁ שׁתה כמים עולה׃
Job 15:17 אחוך שׁמע לי וזה חזיתי ואספרה׃
Job 15:18 אשׁר חכמים יגידו ולא כחדו מאבותם׃
Job 15:19 להם לבדם נתנה הארץ ולא עבר זר בתוכם׃
Job 15:20 כל ימי רשׁע הוא מתחולל ומספר שׁנים נצפנו לעריץ׃
Job 15:21 קול פחדים באזניו בשׁלום שׁודד יבואנו׃
Job 15:22 לא יאמין שׁוב מני חשׁך וצפו הוא אלי חרב׃
Job 15:23 נדד הוא ללחם איה ידע כי נכון בידו יום חשׁך׃
Job 15:24 יבעתהו צר ומצוקה תתקפהו כמלך עתיד לכידור׃
Job 15:25 כי נטה אל אל ידו ואל שׁדי יתגבר׃
Job 15:26 ירוץ אליו בצואר בעבי גבי מגניו׃
Job 15:27 כי כסה פניו בחלבו ויעשׂ פימה עלי כסל׃
Job 15:28 וישׁכון ערים נכחדות בתים לא ישׁבו למו אשׁר התעתדו לגלים׃
Job 15:29 לא יעשׁר ולא יקום חילו ולא יטה לארץ מנלם׃
Job 15:30 לא יסור מני חשׁך ינקתו תיבשׁ שׁלהבת ויסור ברוח פיו׃
Job 15:31 אל יאמן בשׁו נתעה כי שׁוא תהיה תמורתו׃
Job 15:32 בלא יומו תמלא וכפתו לא רעננה׃
Job 15:33 יחמס כגפן בסרו וישׁלך כזית נצתו׃
Job 15:34 כי עדת חנף גלמוד ואשׁ אכלה אהלי שׁחד׃
Job 15:35 הרה עמל וילד און ובטנם תכין מרמה׃
Job 16:1 ויען איוב ויאמר׃
Job 16:2 שׁמעתי כאלה רבות מנחמי עמל כלכם׃
Job 16:3 הקץ לדברי רוח או מה ימריצך כי תענה׃
Job 16:4 גם אנכי ככם אדברה לו ישׁ נפשׁכם תחת נפשׁי אחבירה עליכם במלים ואניעה עליכם במו ראשׁי׃
Job 16:5 אאמצכם במו פי וניד שׂפתי יחשׂך׃
Job 16:6 אם אדברה לא יחשׂך כאבי ואחדלה מה מני יהלך׃
Job 16:7 אך עתה הלאני השׁמות כל עדתי׃
Job 16:8 ותקמטני לעד היה ויקם בי כחשׁי בפני יענה׃
Job 16:9 אפו טרף וישׂטמני חרק עלי בשׁניו צרי ילטושׁ עיניו׃
Job 16:10 פערו עלי בפיהם בחרפה הכו לחיי יחד עלי יתמלאון׃
Job 16:11 יסגירני אל אל עויל ועל ידי רשׁעים ירטני׃
Job 16:12 שׁלו הייתי ויפרפרני ואחז בערפי ויפצפצני ויקימני לו למטרה׃
Job 16:13 יסבו עלי רביו יפלח כליותי ולא יחמול ישׁפך לארץ מררתי׃
Job 16:14 יפרצני פרץ על פני פרץ ירץ עלי כגבור׃
Job 16:15 שׂק תפרתי עלי גלדי ועללתי בעפר קרני׃
Job 16:16 פני חמרמרה מני בכי ועל עפעפי צלמות׃
Job 16:17 על לא חמס בכפי ותפלתי זכה׃
Job 16:18 ארץ אל תכסי דמי ואל יהי מקום לזעקתי׃
Job 16:19 גם עתה הנה בשׁמים עדי ושׂהדי במרומים׃
Job 16:20 מליצי רעי אל אלוה דלפה עיני׃
Job 16:21 ויוכח לגבר עם אלוה ובן אדם לרעהו׃
Job 16:22 כי שׁנות מספר יאתיו וארח לא אשׁוב אהלך׃
Job 17:1 רוחי חבלה ימי נזעכו קברים׃
Job 17:2 אם לא התלים עמדי ובהמרותם תלן עיני׃
Job 17:3 שׂימה נא ערבני עמך מי הוא לידי יתקע׃
Job 17:4 כי לבם צפנת משׂכל על כן לא תרמם׃
Job 17:5 לחלק יגיד רעים ועיני בניו תכלנה׃
Job 17:6 והצגני למשׁל עמים ותפת לפנים אהיה׃
Job 17:7 ותכה מכעשׂ עיני ויצרי כצל כלם׃
Job 17:8 ישׁמו ישׁרים על זאת ונקי על חנף יתערר׃
Job 17:9 ויאחז צדיק דרכו וטהר ידים יסיף אמץ׃
Job 17:10 ואולם כלם תשׁבו ובאו נא ולא אמצא בכם חכם׃
Job 17:11 ימי עברו זמתי נתקו מורשׁי לבבי׃
Job 17:12 לילה ליום ישׂימו אור קרוב מפני חשׁך׃
Job 17:13 אם אקוה שׁאול ביתי בחשׁך רפדתי יצועי׃
Job 17:14 לשׁחת קראתי אבי אתה אמי ואחתי לרמה׃
Job 17:15 ואיה אפו תקותי ותקותי מי ישׁורנה׃
Job 17:16 בדי שׁאל תרדנה אם יחד על עפר נחת׃
Job 18:1 ויען בלדד השׁחי ויאמר׃
Job 18:2 עד אנה תשׂימון קנצי למלין תבינו ואחר נדבר׃
Job 18:3 מדוע נחשׁבנו כבהמה נטמינו בעיניכם׃
Job 18:4 טרף נפשׁו באפו הלמענך תעזב ארץ ויעתק צור ממקמו׃
Job 18:5 גם אור רשׁעים ידעך ולא יגה שׁביב אשׁו׃
Job 18:6 אור חשׁך באהלו ונרו עליו ידעך׃
Job 18:7 יצרו צעדי אונו ותשׁליכהו עצתו׃
Job 18:8 כי שׁלח ברשׁת ברגליו ועל שׂבכה יתהלך׃
Job 18:9 יאחז בעקב פח יחזק עליו צמים׃
Job 18:10 טמון בארץ חבלו ומלכדתו עלי נתיב׃
Job 18:11 סביב בעתהו בלהות והפיצהו לרגליו׃
Job 18:12 יהי רעב אנו ואיד נכון לצלעו׃
Job 18:13 יאכל בדי עורו יאכל בדיו בכור מות׃
Job 18:14 ינתק מאהלו מבטחו ותצעדהו למלך בלהות׃
Job 18:15 תשׁכון באהלו מבלי לו יזרה על נוהו גפרית׃
Job 18:16 מתחת שׁרשׁיו יבשׁו וממעל ימל קצירו׃
Job 18:17 זכרו אבד מני ארץ ולא שׁם לו על פני חוץ׃
Job 18:18 יהדפהו מאור אל חשׁך ומתבל ינדהו׃
Job 18:19 לא נין לו ולא נכד בעמו ואין שׂריד במגוריו׃
Job 18:20 על יומו נשׁמו אחרנים וקדמנים אחזו שׂער׃
Job 18:21 אך אלה משׁכנות עול וזה מקום לא ידע אל׃
Job 19:1 ויען איוב ויאמר׃
Job 19:2 עד אנה תוגיון נפשׁי ותדכאונני במלים׃
Job 19:3 זה עשׂר פעמים תכלימוני לא תבשׁו תהכרו׃
Job 19:4 ואף אמנם שׁגיתי אתי תלין משׁוגתי׃
Job 19:5 אם אמנם עלי תגדילו ותוכיחו עלי חרפתי׃
Job 19:6 דעו אפו כי אלוה עותני ומצודו עלי הקיף׃
Job 19:7 הן אצעק חמס ולא אענה אשׁוע ואין משׁפט׃
Job 19:8 ארחי גדר ולא אעבור ועל נתיבותי חשׁך ישׂים׃
Job 19:9 כבודי מעלי הפשׁיט ויסר עטרת ראשׁי׃
Job 19:10 יתצני סביב ואלך ויסע כעץ תקותי׃
Job 19:11 ויחר עלי אפו ויחשׁבני לו כצריו׃
Job 19:12 יחד יבאו גדודיו ויסלו עלי דרכם ויחנו סביב לאהלי׃
Job 19:13 אחי מעלי הרחיק וידעי אך זרו ממני׃
Job 19:14 חדלו קרובי ומידעי שׁכחוני׃
Job 19:15 גרי ביתי ואמהתי לזר תחשׁבני נכרי הייתי בעיניהם׃
Job 19:16 לעבדי קראתי ולא יענה במו פי אתחנן׃
Job 19:17 רוחי זרה לאשׁתי וחנתי לבני בטני׃
Job 19:18 גם עוילים מאסו בי אקומה וידברו׃
Job 19:19 תעבוני כל מתי סודי וזה אהבתי נהפכו׃
Job 19:20 בעורי ובבשׂרי דבקה עצמי ואתמלטה בעור שׁני׃
Job 19:21 חנני חנני אתם רעי כי יד אלוה נגעה׃
Job 19:22 למה תרדפני כמו אל ומבשׂרי לא תשׂבעו׃
Job 19:23 מי יתן אפו ויכתבון מלי מי יתן בספר ויחקו׃
Job 19:24 בעט ברזל ועפרת לעד בצור יחצבון׃
Job 19:25 ואני ידעתי גאלי חי ואחרון על עפר יקום׃
Job 19:26 ואחר עורי נקפו זאת ומבשׂרי אחזה אלוה׃
Job 19:27 אשׁר אני אחזה לי ועיני ראו ולא זר כלו כליתי בחקי׃
Job 19:28 כי תאמרו מה נרדף לו ושׁרשׁ דבר נמצא׃
Job 19:29 גורו לכם מפני חרב כי חמה עונות חרב למען תדעון שׁדין׃
Job 20:1 ויען צפר הנעמתי ויאמר׃
Job 20:2 לכן שׂעפי ישׁיבוני ובעבור חושׁי׃
Job 20:3 מוסר כלמתי אשׁמע ורוח מבינתי יענני׃
Job 20:4 הזאת ידעת מני עד מני שׂים אדם עלי ארץ׃
Job 20:5 כי רננת רשׁעים מקרוב ושׂמחת חנף עדי רגע׃
Job 20:6 אם יעלה לשׁמים שׂיאו וראשׁו לעב יגיע׃
Job 20:7 כגללו לנצח יאבד ראיו יאמרו איו׃
Job 20:8 כחלום יעוף ולא ימצאוהו וידד כחזיון לילה׃
Job 20:9 עין שׁזפתו ולא תוסיף ולא עוד תשׁורנו מקומו׃
Job 20:10 בניו ירצו דלים וידיו תשׁבנה אונו׃
Job 20:11 עצמותיו מלאו עלומו ועמו על עפר תשׁכב׃
Job 20:12 אם תמתיק בפיו רעה יכחידנה תחת לשׁונו׃
Job 20:13 יחמל עליה ולא יעזבנה וימנענה בתוך חכו׃
Job 20:14 לחמו במעיו נהפך מרורת פתנים בקרבו׃
Job 20:15 חיל בלע ויקאנו מבטנו יורשׁנו אל׃
Job 20:16 ראשׁ פתנים יינק תהרגהו לשׁון אפעה׃
Job 20:17 אל ירא בפלגות נהרי נחלי דבשׁ וחמאה׃
Job 20:18 משׁיב יגע ולא יבלע כחיל תמורתו ולא יעלס׃
Job 20:19 כי רצץ עזב דלים בית גזל ולא יבנהו׃
Job 20:20 כי לא ידע שׁלו בבטנו בחמודו לא ימלט׃
Job 20:21 אין שׂריד לאכלו על כן לא יחיל טובו׃
Job 20:22 במלאות שׂפקו יצר לו כל יד עמל תבואנו׃
Job 20:23 יהי למלא בטנו ישׁלח בו חרון אפו וימטר עלימו בלחומו׃
Job 20:24 יברח מנשׁק ברזל תחלפהו קשׁת נחושׁה׃
Job 20:25 שׁלף ויצא מגוה וברק ממררתו יהלך עליו אמים׃
Job 20:26 כל חשׁך טמון לצפוניו תאכלהו אשׁ לא נפח ירע שׂריד באהלו׃
Job 20:27 יגלו שׁמים עונו וארץ מתקוממה׃
Job 20:28 יגל יבול ביתו נגרות ביום אפו׃
Job 20:29 זה חלק אדם רשׁע מאלהים ונחלת אמרו מאל׃
Job 21:1 ויען איוב ויאמר׃
Job 21:2 שׁמעו שׁמוע מלתי ותהי זאת תנחומתיכם׃
Job 21:3 שׂאוני ואנכי אדבר ואחר דברי תלעיג׃
Job 21:4 האנכי לאדם שׂיחי ואם מדוע לא תקצר רוחי׃
Job 21:5 פנו אלי והשׁמו ושׂימו יד על פה׃
Job 21:6 ואם זכרתי ונבהלתי ואחז בשׂרי פלצות׃
Job 21:7 מדוע רשׁעים יחיו עתקו גם גברו חיל׃
Job 21:8 זרעם נכון לפניהם עמם וצאצאיהם לעיניהם׃
Job 21:9 בתיהם שׁלום מפחד ולא שׁבט אלוה עליהם׃
Job 21:10 שׁורו עבר ולא יגעל תפלט פרתו ולא תשׁכל׃
Job 21:11 ישׁלחו כצאן עויליהם וילדיהם ירקדון׃
Job 21:12 ישׂאו כתף וכנור וישׂמחו לקול עוגב׃
Job 21:13 יבלו בטוב ימיהם וברגע שׁאול יחתו׃
Job 21:14 ויאמרו לאל סור ממנו ודעת דרכיך לא חפצנו׃
Job 21:15 מה שׁדי כי נעבדנו ומה נועיל כי נפגע׃
Job 21:16 הן לא בידם טובם עצת רשׁעים רחקה מני׃
Job 21:17 כמה נר רשׁעים ידעך ויבא עלימו אידם חבלים יחלק באפו׃
Job 21:18 יהיו כתבן לפני רוח וכמץ גנבתו סופה׃
Job 21:19 אלוה יצפן לבניו אונו ישׁלם אליו וידע׃
Job 21:20 יראו עינו כידו ומחמת שׁדי ישׁתה׃
Job 21:21 כי מה חפצו בביתו אחריו ומספר חדשׁיו חצצו׃
Job 21:22 הלאל ילמד דעת והוא רמים ישׁפוט׃
Job 21:23 זה ימות בעצם תמו כלו שׁלאנן ושׁליו׃
Job 21:24 עטיניו מלאו חלב ומח עצמותיו ישׁקה׃
Job 21:25 וזה ימות בנפשׁ מרה ולא אכל בטובה׃
Job 21:26 יחד על עפר ישׁכבו ורמה תכסה עליהם׃
Job 21:27 הן ידעתי מחשׁבותיכם ומזמות עלי תחמסו׃
Job 21:28 כי תאמרו איה בית נדיב ואיה אהל משׁכנות רשׁעים׃
Job 21:29 הלא שׁאלתם עוברי דרך ואתתם לא תנכרו׃
Job 21:30 כי ליום איד יחשׂך רע ליום עברות יובלו׃
Job 21:31 מי יגיד על פניו דרכו והוא עשׂה מי ישׁלם׃
Job 21:32 והוא לקברות יובל ועל גדישׁ ישׁקוד׃
Job 21:33 מתקו לו רגבי נחל ואחריו כל אדם ימשׁוך ולפניו אין מספר׃
Job 21:34 ואיך תנחמוני הבל ותשׁובתיכם נשׁאר מעל׃
Job 22:1 ויען אליפז התמני ויאמר׃
Job 22:2 הלאל יסכן גבר כי יסכן עלימו משׂכיל׃
Job 22:3 החפץ לשׁדי כי תצדק ואם בצע כי תתם דרכיך׃
Job 22:4 המיראתך יכיחך יבוא עמך במשׁפט׃
Job 22:5 הלא רעתך רבה ואין קץ לעונתיך׃
Job 22:6 כי תחבל אחיך חנם ובגדי ערומים תפשׁיט׃
Job 22:7 לא מים עיף תשׁקה ומרעב תמנע לחם׃
Job 22:8 ואישׁ זרוע לו הארץ ונשׂוא פנים ישׁב׃
Job 22:9 אלמנות שׁלחת ריקם וזרעות יתמים ידכא׃
Job 22:10 על כן סביבותיך פחים ויבהלך פחד פתאם׃
Job 22:11 או חשׁך לא תראה ושׁפעת מים תכסך׃
Job 22:12 הלא אלוה גבה שׁמים וראה ראשׁ כוכבים כי רמו׃
Job 22:13 ואמרת מה ידע אל הבעד ערפל ישׁפוט׃
Job 22:14 עבים סתר לו ולא יראה וחוג שׁמים יתהלך׃
Job 22:15 הארח עולם תשׁמר אשׁר דרכו מתי און׃
Job 22:16 אשׁר קמטו ולא עת נהר יוצק יסודם׃
Job 22:17 האמרים לאל סור ממנו ומה יפעל שׁדי׃
Job 22:18 והוא מלא בתיהם טוב ועצת רשׁעים רחקה מני׃
Job 22:19 יראו צדיקים וישׂמחו ונקי ילעג׃
Job 22:20 אם לא נכחד קימנו ויתרם אכלה אשׁ׃
Job 22:21 הסכן נא עמו ושׁלם בהם תבואתך טובה׃
Job 22:22 קח נא מפיו תורה ושׂים אמריו בלבבך׃
Job 22:23 אם תשׁוב עד שׁדי תבנה תרחיק עולה מאהלך׃
Job 22:24 ושׁית על עפר בצר ובצור נחלים אופיר׃
Job 22:25 והיה שׁדי בצריך וכסף תועפות׃
Job 22:26 כי אז על שׁדי תתענג ותשׂא אל אלוה פניך׃
Job 22:27 תעתיר אליו וישׁמעך ונדריך תשׁלם׃
Job 22:28 ותגזר אומר ויקם לך ועל דרכיך נגה אור׃
Job 22:29 כי השׁפילו ותאמר גוה ושׁח עינים יושׁע׃
Job 22:30 ימלט אי נקי ונמלט בבר כפיך׃
Job 23:1 ויען איוב ויאמר׃
Job 23:2 גם היום מרי שׂחי ידי כבדה על אנחתי׃
Job 23:3 מי יתן ידעתי ואמצאהו אבוא עד תכונתו׃
Job 23:4 אערכה לפניו משׁפט ופי אמלא תוכחות׃
Job 23:5 אדעה מלים יענני ואבינה מה יאמר׃
Job 23:6 הברב כח יריב עמדי לא אך הוא ישׂם׃
Job 23:7 שׁם ישׁר נוכח עמו ואפלטה לנצח משׁפטי׃
Job 23:8 הן קדם אהלך ואיננו ואחור ולא אבין׃
Job 23:9 שׂמאול בעשׂתו ולא אחז יעטף ימין ולא אראה׃
Job 23:10 כי ידע דרך עמדי בחנני כזהב אצא׃
Job 23:11 באשׁרו אחזה רגלי דרכו שׁמרתי ולא אט׃
Job 23:12 מצות שׂפתיו ולא אמישׁ מחקי צפנתי אמרי פיו׃
Job 23:13 והוא באחד ומי ישׁיבנו ונפשׁו אותה ויעשׂ׃
Job 23:14 כי ישׁלים חקי וכהנה רבות עמו׃
Job 23:15 על כן מפניו אבהל אתבונן ואפחד ממנו׃
Job 23:16 ואל הרך לבי ושׁדי הבהילני׃
Job 23:17 כי לא נצמתי מפני חשׁך ומפני כסה אפל׃
Job 24:1 מדוע משׁדי לא נצפנו עתים וידעו לא חזו ימיו׃
Job 24:2 גבלות ישׂיגו עדר גזלו וירעו׃
Job 24:3 חמור יתומים ינהגו יחבלו שׁור אלמנה׃
Job 24:4 יטו אביונים מדרך יחד חבאו עניי ארץ׃
Job 24:5 הן פראים במדבר יצאו בפעלם משׁחרי לטרף ערבה לו לחם לנערים׃
Job 24:6 בשׂדה בלילו יקצירו וכרם רשׁע ילקשׁו׃
Job 24:7 ערום ילינו מבלי לבושׁ ואין כסות בקרה׃
Job 24:8 מזרם הרים ירטבו ומבלי מחסה חבקו צור׃
Job 24:9 יגזלו משׁד יתום ועל עני יחבלו׃
Job 24:10 ערום הלכו בלי לבושׁ ורעבים נשׂאו עמר׃
Job 24:11 בין שׁורתם יצהירו יקבים דרכו ויצמאו׃
Job 24:12 מעיר מתים ינאקו ונפשׁ חללים תשׁוע ואלוה לא ישׂים תפלה׃
Job 24:13 המה היו במרדי אור לא הכירו דרכיו ולא ישׁבו בנתיבתיו׃
Job 24:14 לאור יקום רוצח יקטל עני ואביון ובלילה יהי כגנב׃
Job 24:15 ועין נאף שׁמרה נשׁף לאמר לא תשׁורני עין וסתר פנים ישׂים׃
Job 24:16 חתר בחשׁך בתים יומם חתמו למו לא ידעו אור׃
Job 24:17 כי יחדו בקר למו צלמות כי יכיר בלהות צלמות׃
Job 24:18 קל הוא על פני מים תקלל חלקתם בארץ לא יפנה דרך כרמים׃
Job 24:19 ציה גם חם יגזלו מימי שׁלג שׁאול חטאו׃
Job 24:20 ישׁכחהו רחם מתקו רמה עוד לא יזכר ותשׁבר כעץ עולה׃
Job 24:21 רעה עקרה לא תלד ואלמנה לא ייטיב׃
Job 24:22 ומשׁך אבירים בכחו יקום ולא יאמין בחיין׃
Job 24:23 יתן לו לבטח וישׁען ועיניהו על דרכיהם׃
Job 24:24 רומו מעט ואיננו והמכו ככל יקפצון וכראשׁ שׁבלת ימלו׃
Job 24:25 ואם לא אפו מי יכזיבני וישׂם לאל מלתי׃
Job 25:1 ויען בלדד השׁחי ויאמר׃
Job 25:2 המשׁל ופחד עמו עשׂה שׁלום במרומיו׃
Job 25:3 הישׁ מספר לגדודיו ועל מי לא יקום אורהו׃
Job 25:4 ומה יצדק אנושׁ עם אל ומה יזכה ילוד אשׁה׃
Job 25:5 הן עד ירח ולא יאהיל וכוכבים לא זכו בעיניו׃
Job 25:6 אף כי אנושׁ רמה ובן אדם תולעה׃
Job 26:1 ויען איוב ויאמר׃
Job 26:2 מה עזרת ללא כח הושׁעת זרוע לא עז׃
Job 26:3 מה יעצת ללא חכמה ותושׁיה לרב הודעת׃
Job 26:4 את מי הגדת מלין ונשׁמת מי יצאה ממך׃
Job 26:5 הרפאים יחוללו מתחת מים ושׁכניהם׃
Job 26:6 ערום שׁאול נגדו ואין כסות לאבדון׃
Job 26:7 נטה צפון על תהו תלה ארץ על בלי מה׃
Job 26:8 צרר מים בעביו ולא נבקע ענן תחתם׃
Job 26:9 מאחז פני כסה פרשׁז עליו עננו׃
Job 26:10 חק חג על פני מים עד תכלית אור עם חשׁך׃
Job 26:11 עמודי שׁמים ירופפו ויתמהו מגערתו׃
Job 26:12 בכחו רגע הים ובתובנתו מחץ רהב׃
Job 26:13 ברוחו שׁמים שׁפרה חללה ידו נחשׁ בריח׃
Job 26:14 הן אלה קצות דרכו ומה שׁמץ דבר נשׁמע בו ורעם גבורתו מי יתבונן׃
Job 27:1 ויסף איוב שׂאת משׁלו ויאמר׃
Job 27:2 חי אל הסיר משׁפטי ושׁדי המר נפשׁי׃
Job 27:3 כי כל עוד נשׁמתי בי ורוח אלוה באפי׃
Job 27:4 אם תדברנה שׂפתי עולה ולשׁוני אם יהגה רמיה׃
Job 27:5 חלילה לי אם אצדיק אתכם עד אגוע לא אסיר תמתי ממני׃
Job 27:6 בצדקתי החזקתי ולא ארפה לא יחרף לבבי מימי׃
Job 27:7 יהי כרשׁע איבי ומתקוממי כעול׃
Job 27:8 כי מה תקות חנף כי יבצע כי ישׁל אלוה נפשׁו׃
Job 27:9 הצעקתו ישׁמע אל כי תבוא עליו צרה׃
Job 27:10 אם על שׁדי יתענג יקרא אלוה בכל עת׃
Job 27:11 אורה אתכם ביד אל אשׁר עם שׁדי לא אכחד׃
Job 27:12 הן אתם כלכם חזיתם ולמה זה הבל תהבלו׃
Job 27:13 זה חלק אדם רשׁע עם אל ונחלת עריצים משׁדי יקחו׃
Job 27:14 אם ירבו בניו למו חרב וצאצאיו לא ישׂבעו לחם׃
Job 27:15 שׂרידו במות יקברו ואלמנתיו לא תבכינה׃
Job 27:16 אם יצבר כעפר כסף וכחמר יכין מלבושׁ׃
Job 27:17 יכין וצדיק ילבשׁ וכסף נקי יחלק׃
Job 27:18 בנה כעשׁ ביתו וכסכה עשׂה נצר׃
Job 27:19 עשׁיר ישׁכב ולא יאסף עיניו פקח ואיננו׃
Job 27:20 תשׂיגהו כמים בלהות לילה גנבתו סופה׃
Job 27:21 ישׂאהו קדים וילך וישׂערהו ממקמו׃
Job 27:22 וישׁלך עליו ולא יחמל מידו ברוח יברח׃
Job 27:23 ישׂפק עלימו כפימו וישׁרק עליו ממקמו׃
Job 28:1 כי ישׁ לכסף מוצא ומקום לזהב יזקו׃
Job 28:2 ברזל מעפר יקח ואבן יצוק נחושׁה׃
Job 28:3 קץ שׂם לחשׁך ולכל תכלית הוא חוקר אבן אפל וצלמות׃
Job 28:4 פרץ נחל מעם גר הנשׁכחים מני רגל דלו מאנושׁ נעו׃
Job 28:5 ארץ ממנה יצא לחם ותחתיה נהפך כמו אשׁ׃
Job 28:6 מקום ספיר אבניה ועפרת זהב׃
Job 28:7 נתיב לא ידעו עיט ולא שׁזפתו עין איה׃
Job 28:8 לא הדריכהו בני שׁחץ לא עדה עליו שׁחל׃
Job 28:9 בחלמישׁ שׁלח ידו הפך משׁרשׁ הרים׃
Job 28:10 בצורות יארים בקע וכל יקר ראתה עינו׃
Job 28:11 מבכי נהרות חבשׁ ותעלמה יצא אור׃
Job 28:12 והחכמה מאין תמצא ואי זה מקום בינה׃
Job 28:13 לא ידע אנושׁ ערכה ולא תמצא בארץ החיים׃
Job 28:14 תהום אמר לא בי היא וים אמר אין עמדי׃
Job 28:15 לא יתן סגור תחתיה ולא ישׁקל כסף מחירה׃
Job 28:16 לא תסלה בכתם אופיר בשׁהם יקר וספיר׃
Job 28:17 לא יערכנה זהב וזכוכית ותמורתה כלי פז׃
Job 28:18 ראמות וגבישׁ לא יזכר ומשׁך חכמה מפנינים׃
Job 28:19 לא יערכנה פטדת כושׁ בכתם טהור לא תסלה׃
Job 28:20 והחכמה מאין תבוא ואי זה מקום בינה׃
Job 28:21 ונעלמה מעיני כל חי ומעוף השׁמים נסתרה׃
Job 28:22 אבדון ומות אמרו באזנינו שׁמענו שׁמעה׃
Job 28:23 אלהים הבין דרכה והוא ידע את מקומה׃
Job 28:24 כי הוא לקצות הארץ יביט תחת כל השׁמים יראה׃
Job 28:25 לעשׂות לרוח משׁקל ומים תכן במדה׃
Job 28:26 בעשׂתו למטר חק ודרך לחזיז קלות׃
Job 28:27 אז ראה ויספרה הכינה וגם חקרה׃
Job 28:28 ויאמר לאדם הן יראת אדני היא חכמה וסור מרע בינה׃
Job 29:1 ויסף איוב שׂאת משׁלו ויאמר׃
Job 29:2 מי יתנני כירחי קדם כימי אלוה ישׁמרני׃
Job 29:3 בהלו נרו עלי ראשׁי לאורו אלך חשׁך׃
Job 29:4 כאשׁר הייתי בימי חרפי בסוד אלוה עלי אהלי׃
Job 29:5 בעוד שׁדי עמדי סביבותי נערי׃
Job 29:6 ברחץ הליכי בחמה וצור יצוק עמדי פלגי שׁמן׃
Job 29:7 בצאתי שׁער עלי קרת ברחוב אכין מושׁבי׃
Job 29:8 ראוני נערים ונחבאו וישׁישׁים קמו עמדו׃
Job 29:9 שׂרים עצרו במלים וכף ישׂימו לפיהם׃
Job 29:10 קול נגידים נחבאו ולשׁונם לחכם דבקה׃
Job 29:11 כי אזן שׁמעה ותאשׁרני ועין ראתה ותעידני׃
Job 29:12 כי אמלט עני משׁוע ויתום ולא עזר׃
Job 29:13 ברכת אבד עלי תבא ולב אלמנה ארנן׃
Job 29:14 צדק לבשׁתי וילבשׁני כמעיל וצניף משׁפטי׃
Job 29:15 עינים הייתי לעור ורגלים לפסח אני׃
Job 29:16 אב אנכי לאביונים ורב לא ידעתי אחקרהו׃
Job 29:17 ואשׁברה מתלעות עול ומשׁניו אשׁליך טרף׃
Job 29:18 ואמר עם קני אגוע וכחול ארבה ימים׃
Job 29:19 שׁרשׁי פתוח אלי מים וטל ילין בקצירי׃
Job 29:20 כבודי חדשׁ עמדי וקשׁתי בידי תחליף׃
Job 29:21 לי שׁמעו ויחלו וידמו למו עצתי׃
Job 29:22 אחרי דברי לא ישׁנו ועלימו תטף מלתי׃
Job 29:23 ויחלו כמטר לי ופיהם פערו למלקושׁ׃
Job 29:24 אשׂחק אלהם לא יאמינו ואור פני לא יפילון׃
Job 29:25 אבחר דרכם ואשׁב ראשׁ ואשׁכון כמלך בגדוד כאשׁר אבלים ינחם׃
Job 30:1 ועתה שׂחקו עלי צעירים ממני לימים אשׁר מאסתי אבותם לשׁית עם כלבי צאני׃
Job 30:2 גם כח ידיהם למה לי עלימו אבד כלח׃
Job 30:3 בחסר ובכפן גלמוד הערקים ציה אמשׁ שׁואה ומשׁאה׃
Job 30:4 הקטפים מלוח עלי שׂיח ושׁרשׁ רתמים לחמם׃
Job 30:5 מן גו יגרשׁו יריעו עלימו כגנב׃
Job 30:6 בערוץ נחלים לשׁכן חרי עפר וכפים׃
Job 30:7 בין שׂיחים ינהקו תחת חרול יספחו׃
Job 30:8 בני נבל גם בני בלי שׁם נכאו מן הארץ׃
Job 30:9 ועתה נגינתם הייתי ואהי להם למלה׃
Job 30:10 תעבוני רחקו מני ומפני לא חשׂכו רק׃
Job 30:11 כי יתרו פתח ויענני ורסן מפני שׁלחו׃
Job 30:12 על ימין פרחח יקומו רגלי שׁלחו ויסלו עלי ארחות אידם׃
Job 30:13 נתסו נתיבתי להותי יעילו לא עזר׃
Job 30:14 כפרץ רחב יאתיו תחת שׁאה התגלגלו׃
Job 30:15 ההפך עלי בלהות תרדף כרוח נדבתי וכעב עברה ישׁעתי׃
Job 30:16 ועתה עלי תשׁתפך נפשׁי יאחזוני ימי עני׃
Job 30:17 לילה עצמי נקר מעלי וערקי לא ישׁכבון׃
Job 30:18 ברב כח יתחפשׂ לבושׁי כפי כתנתי יאזרני׃
Job 30:19 הרני לחמר ואתמשׁל כעפר ואפר׃
Job 30:20 אשׁוע אליך ולא תענני עמדתי ותתבנן׃
Job 30:21 תהפך לאכזר לי בעצם ידך תשׂטמני׃
Job 30:22 תשׂאני אל רוח תרכיבני ותמגגני תשׁוה׃
Job 30:23 כי ידעתי מות תשׁיבני ובית מועד לכל חי׃
Job 30:24 אך לא בעי ישׁלח יד אם בפידו להן שׁוע׃
Job 30:25 אם לא בכיתי לקשׁה יום עגמה נפשׁי לאביון׃
Job 30:26 כי טוב קויתי ויבא רע ואיחלה לאור ויבא אפל׃
Job 30:27 מעי רתחו ולא דמו קדמני ימי עני׃
Job 30:28 קדר הלכתי בלא חמה קמתי בקהל אשׁוע׃
Job 30:29 אח הייתי לתנים ורע לבנות יענה׃
Job 30:30 עורי שׁחר מעלי ועצמי חרה מני חרב׃
Job 30:31 ויהי לאבל כנרי ועגבי לקול בכים׃
Job 31:1 ברית כרתי לעיני ומה אתבונן על בתולה׃
Job 31:2 ומה חלק אלוה ממעל ונחלת שׁדי ממרמים׃
Job 31:3 הלא איד לעול ונכר לפעלי און׃
Job 31:4 הלא הוא יראה דרכי וכל צעדי יספור׃
Job 31:5 אם הלכתי עם שׁוא ותחשׁ על מרמה רגלי׃
Job 31:6 ישׁקלני במאזני צדק וידע אלוה תמתי׃
Job 31:7 אם תטה אשׁרי מני הדרך ואחר עיני הלך לבי ובכפי דבק מאום׃
Job 31:8 אזרעה ואחר יאכל וצאצאי ישׁרשׁו׃
Job 31:9 אם נפתה לבי על אשׁה ועל פתח רעי ארבתי׃
Job 31:10 תטחן לאחר אשׁתי ועליה יכרעון אחרין׃
Job 31:11 כי הוא זמה והיא עון פלילים׃
Job 31:12 כי אשׁ היא עד אבדון תאכל ובכל תבואתי תשׁרשׁ׃
Job 31:13 אם אמאס משׁפט עבדי ואמתי ברבם עמדי׃
Job 31:14 ומה אעשׂה כי יקום אל וכי יפקד מה אשׁיבנו׃
Job 31:15 הלא בבטן עשׂני עשׂהו ויכננו ברחם אחד׃
Job 31:16 אם אמנע מחפץ דלים ועיני אלמנה אכלה׃
Job 31:17 ואכל פתי לבדי ולא אכל יתום ממנה׃
Job 31:18 כי מנעורי גדלני כאב ומבטן אמי אנחנה׃
Job 31:19 אם אראה אובד מבלי לבושׁ ואין כסות לאביון׃
Job 31:20 אם לא ברכוני חלצו ומגז כבשׂי יתחמם׃
Job 31:21 אם הניפותי על יתום ידי כי אראה בשׁער עזרתי׃
Job 31:22 כתפי משׁכמה תפול ואזרעי מקנה תשׁבר׃
Job 31:23 כי פחד אלי איד אל ומשׂאתו לא אוכל׃
Job 31:24 אם שׂמתי זהב כסלי ולכתם אמרתי מבטחי׃
Job 31:25 אם אשׂמח כי רב חילי וכי כביר מצאה ידי׃
Job 31:26 אם אראה אור כי יהל וירח יקר הלך׃
Job 31:27 ויפת בסתר לבי ותשׁק ידי לפי׃
Job 31:28 גם הוא עון פלילי כי כחשׁתי לאל ממעל׃
Job 31:29 אם אשׂמח בפיד משׂנאי והתעררתי כי מצאו רע׃
Job 31:30 ולא נתתי לחטא חכי לשׁאל באלה נפשׁו׃
Job 31:31 אם לא אמרו מתי אהלי מי יתן מבשׂרו לא נשׂבע׃
Job 31:32 בחוץ לא ילין גר דלתי לארח אפתח׃
Job 31:33 אם כסיתי כאדם פשׁעי לטמון בחבי עוני׃
Job 31:34 כי אערוץ המון רבה ובוז משׁפחות יחתני ואדם לא אצא פתח׃
Job 31:35 מי יתן לי שׁמע לי הן תוי שׁדי יענני וספר כתב אישׁ ריבי׃
Job 31:36 אם לא על שׁכמי אשׂאנו אענדנו עטרות׃
Job 31:37 מספר צעדי אגידנו כמו נגיד אקרבנו׃
Job 31:38 אם עלי אדמתי תזעק ויחד תלמיה יבכיון׃
Job 31:39 אם כחה אכלתי בלי כסף ונפשׁ בעליה הפחתי׃
Job 31:40 תחת חטה יצא חוח ותחת שׂערה באשׁה תמו דברי איוב׃
Job 32:1 וישׁבתו שׁלשׁת האנשׁים האלה מענות את איוב כי הוא צדיק בעיניו׃
Job 32:2 ויחר אף אליהוא בן ברכאל הבוזי ממשׁפחת רם באיוב חרה אפו על צדקו נפשׁו מאלהים׃
Job 32:3 ובשׁלשׁת רעיו חרה אפו על אשׁר לא מצאו מענה וירשׁיעו את איוב׃
Job 32:4 ואליהו חכה את איוב בדברים כי זקנים המה ממנו לימים׃
Job 32:5 וירא אליהוא כי אין מענה בפי שׁלשׁת האנשׁים ויחר אפו׃
Job 32:6 ויען אליהוא בן ברכאל הבוזי ויאמר צעיר אני לימים ואתם ישׁישׁים על כן זחלתי ואירא מחות דעי אתכם׃
Job 32:7 אמרתי ימים ידברו ורב שׁנים ידיעו חכמה׃
Job 32:8 אכן רוח היא באנושׁ ונשׁמת שׁדי תבינם׃
Job 32:9 לא רבים יחכמו וזקנים יבינו משׁפט׃
Job 32:10 לכן אמרתי שׁמעה לי אחוה דעי אף אני׃
Job 32:11 הן הוחלתי לדבריכם אזין עד תבונתיכם עד תחקרון מלין׃
Job 32:12 ועדיכם אתבונן והנה אין לאיוב מוכיח עונה אמריו מכם׃
Job 32:13 פן תאמרו מצאנו חכמה אל ידפנו לא אישׁ׃
Job 32:14 ולא ערך אלי מלין ובאמריכם לא אשׁיבנו׃
Job 32:15 חתו לא ענו עוד העתיקו מהם מלים׃
Job 32:16 והוחלתי כי לא ידברו כי עמדו לא ענו עוד׃
Job 32:17 אענה אף אני חלקי אחוה דעי אף אני׃
Job 32:18 כי מלתי מלים הציקתני רוח בטני׃
Job 32:19 הנה בטני כיין לא יפתח כאבות חדשׁים יבקע׃
Job 32:20 אדברה וירוח לי אפתח שׂפתי ואענה׃
Job 32:21 אל נא אשׂא פני אישׁ ואל אדם לא אכנה׃
Job 32:22 כי לא ידעתי אכנה כמעט ישׂאני עשׂני׃
Job 33:1 ואולם שׁמע נא איוב מלי וכל דברי האזינה׃
Job 33:2 הנה נא פתחתי פי דברה לשׁוני בחכי׃
Job 33:3 ישׁר לבי אמרי ודעת שׂפתי ברור מללו׃
Job 33:4 רוח אל עשׂתני ונשׁמת שׁדי תחיני׃
Job 33:5 אם תוכל השׁיבני ערכה לפני התיצבה׃
Job 33:6 הן אני כפיך לאל מחמר קרצתי גם אני׃
Job 33:7 הנה אמתי לא תבעתך ואכפי עליך לא יכבד׃
Job 33:8 אך אמרת באזני וקול מלין אשׁמע׃
Job 33:9 זך אני בלי פשׁע חף אנכי ולא עון׃
Job 33:10 הן תנואות עלי ימצא יחשׁבני לאויב׃
Job 33:11 ישׂם בסד רגלי ישׁמר כל ארחתי׃
Job 33:12 הן זאת לא צדקת אענך כי ירבה אלוה מאנושׁ׃
Job 33:13 מדוע אליו ריבות כי כל דבריו לא יענה׃
Job 33:14 כי באחת ידבר אל ובשׁתים לא ישׁורנה׃
Job 33:15 בחלום חזיון לילה בנפל תרדמה על אנשׁים בתנומות עלי משׁכב׃
Job 33:16 אז יגלה אזן אנשׁים ובמסרם יחתם׃
Job 33:17 להסיר אדם מעשׂה וגוה מגבר יכסה׃
Job 33:18 יחשׂך נפשׁו מני שׁחת וחיתו מעבר בשׁלח׃
Job 33:19 והוכח במכאוב על משׁכבו וריב עצמיו אתן׃
Job 33:20 וזהמתו חיתו לחם ונפשׁו מאכל תאוה׃
Job 33:21 יכל בשׂרו מראי ושׁפי עצמותיו לא ראו׃
Job 33:22 ותקרב לשׁחת נפשׁו וחיתו לממתים׃
Job 33:23 אם ישׁ עליו מלאך מליץ אחד מני אלף להגיד לאדם ישׁרו׃
Job 33:24 ויחננו ויאמר פדעהו מרדת שׁחת מצאתי כפר׃
Job 33:25 רטפשׁ בשׂרו מנער ישׁוב לימי עלומיו׃
Job 33:26 יעתר אל אלוה וירצהו וירא פניו בתרועה וישׁב לאנושׁ צדקתו׃
Job 33:27 ישׁר על אנשׁים ויאמר חטאתי וישׁר העויתי ולא שׁוה׃
Job 33:28 פדה נפשׁי מעבר בשׁחת וחיתי באור תראה׃
Job 33:29 הן כל אלה יפעל אל פעמים שׁלושׁ עם גבר׃
Job 33:30 להשׁיב נפשׁו מני שׁחת לאור באור החיים׃
Job 33:31 הקשׁב איוב שׁמע לי החרשׁ ואנכי אדבר׃
Job 33:32 אם ישׁ מלין השׁיבני דבר כי חפצתי צדקך׃
Job 33:33 אם אין אתה שׁמע לי החרשׁ ואאלפך חכמה׃
Job 34:1 ויען אליהוא ויאמר׃
Job 34:2 שׁמעו חכמים מלי וידעים האזינו׃
Job 34:3 כי אזן מלין תבחן וחך יטעם לאכל׃
Job 34:4 משׁפט נבחרה לנו נדעה בינינו מה טוב׃
Job 34:5 כי אמר איוב צדקתי ואל הסיר משׁפטי׃
Job 34:6 על משׁפטי אכזב אנושׁ חצי בלי פשׁע׃
Job 34:7 מי גבר כאיוב ישׁתה לעג כמים׃
Job 34:8 וארח לחברה עם פעלי און וללכת עם אנשׁי רשׁע׃
Job 34:9 כי אמר לא יסכן גבר ברצתו עם אלהים׃
Job 34:10 לכן אנשׁי לבב שׁמעו לי חללה לאל מרשׁע ושׁדי מעול׃
Job 34:11 כי פעל אדם ישׁלם לו וכארח אישׁ ימצאנו׃
Job 34:12 אף אמנם אל לא ירשׁיע ושׁדי לא יעות משׁפט׃
Job 34:13 מי פקד עליו ארצה ומי שׂם תבל כלה׃
Job 34:14 אם ישׂים אליו לבו רוחו ונשׁמתו אליו יאסף׃
Job 34:15 יגוע כל בשׂר יחד ואדם על עפר ישׁוב׃
Job 34:16 ואם בינה שׁמעה זאת האזינה לקול מלי׃
Job 34:17 האף שׂונא משׁפט יחבושׁ ואם צדיק כביר תרשׁיע׃
Job 34:18 האמר למלך בליעל רשׁע אל נדיבים׃
Job 34:19 אשׁר לא נשׂא פני שׂרים ולא נכר שׁוע לפני דל כי מעשׂה ידיו כלם׃
Job 34:20 רגע ימתו וחצות לילה יגעשׁו עם ויעברו ויסירו אביר לא ביד׃
Job 34:21 כי עיניו על דרכי אישׁ וכל צעדיו יראה׃
Job 34:22 אין חשׁך ואין צלמות להסתר שׁם פעלי און׃
Job 34:23 כי לא על אישׁ ישׂים עוד להלך אל אל במשׁפט׃
Job 34:24 ירע כבירים לא חקר ויעמד אחרים תחתם׃
Job 34:25 לכן יכיר מעבדיהם והפך לילה וידכאו׃
Job 34:26 תחת רשׁעים ספקם במקום ראים׃
Job 34:27 אשׁר על כן סרו מאחריו וכל דרכיו לא השׂכילו׃
Job 34:28 להביא עליו צעקת דל וצעקת עניים ישׁמע׃
Job 34:29 והוא ישׁקט ומי ירשׁע ויסתר פנים ומי ישׁורנו ועל גוי ועל אדם יחד׃
Job 34:30 ממלך אדם חנף ממקשׁי עם׃
Job 34:31 כי אל אל האמר נשׂאתי לא אחבל׃
Job 34:32 בלעדי אחזה אתה הרני אם עול פעלתי לא אסיף׃
Job 34:33 המעמך ישׁלמנה כי מאסת כי אתה תבחר ולא אני ומה ידעת דבר׃
Job 34:34 אנשׁי לבב יאמרו לי וגבר חכם שׁמע׃
Job 34:35 איוב לא בדעת ידבר ודבריו לא בהשׂכיל׃
Job 34:36 אבי יבחן איוב עד נצח על תשׁבת באנשׁי און׃
Job 34:37 כי יסיף על חטאתו פשׁע בינינו יספוק וירב אמריו לאל׃
Job 35:1 ויען אליהו ויאמר׃
Job 35:2 הזאת חשׁבת למשׁפט אמרת צדקי מאל׃
Job 35:3 כי תאמר מה יסכן לך מה אעיל מחטאתי׃
Job 35:4 אני אשׁיבך מלין ואת רעיך עמך׃
Job 35:5 הבט שׁמים וראה ושׁור שׁחקים גבהו ממך׃
Job 35:6 אם חטאת מה תפעל בו ורבו פשׁעיך מה תעשׂה׃
Job 35:7 אם צדקת מה תתן לו או מה מידך יקח׃
Job 35:8 לאישׁ כמוך רשׁעך ולבן אדם צדקתך׃
Job 35:9 מרב עשׁוקים יזעיקו ישׁועו מזרוע רבים׃
Job 35:10 ולא אמר איה אלוה עשׂי נתן זמרות בלילה׃
Job 35:11 מלפנו מבהמות ארץ ומעוף השׁמים יחכמנו׃
Job 35:12 שׁם יצעקו ולא יענה מפני גאון רעים׃
Job 35:13 אך שׁוא לא ישׁמע אל ושׁדי לא ישׁורנה׃
Job 35:14 אף כי תאמר לא תשׁורנו דין לפניו ותחולל׃
Job 35:15 ועתה כי אין פקד אפו ולא ידע בפשׁ מאד׃
Job 35:16 ואיוב הבל יפצה פיהו בבלי דעת מלין יכבר׃
Job 36:1 ויסף אליהוא ויאמר׃
Job 36:2 כתר לי זעיר ואחוך כי עוד לאלוה מלים׃
Job 36:3 אשׂא דעי למרחוק ולפעלי אתן צדק׃
Job 36:4 כי אמנם לא שׁקר מלי תמים דעות עמך׃
Job 36:5 הן אל כביר ולא ימאס כביר כח לב׃
Job 36:6 לא יחיה רשׁע ומשׁפט עניים יתן׃
Job 36:7 לא יגרע מצדיק עיניו ואת מלכים לכסא וישׁיבם לנצח ויגבהו׃
Job 36:8 ואם אסורים בזקים ילכדון בחבלי עני׃
Job 36:9 ויגד להם פעלם ופשׁעיהם כי יתגברו׃
Job 36:10 ויגל אזנם למוסר ויאמר כי ישׁבון מאון׃
Job 36:11 אם ישׁמעו ויעבדו יכלו ימיהם בטוב ושׁניהם בנעימים׃
Job 36:12 ואם לא ישׁמעו בשׁלח יעברו ויגועו בבלי דעת׃
Job 36:13 וחנפי לב ישׂימו אף לא ישׁועו כי אסרם׃
Job 36:14 תמת בנער נפשׁם וחיתם בקדשׁים׃
Job 36:15 יחלץ עני בעניו ויגל בלחץ אזנם׃
Job 36:16 ואף הסיתך מפי צר רחב לא מוצק תחתיה ונחת שׁלחנך מלא דשׁן׃
Job 36:17 ודין רשׁע מלאת דין ומשׁפט יתמכו׃
Job 36:18 כי חמה פן יסיתך בספק ורב כפר אל יטך׃
Job 36:19 היערך שׁועך לא בצר וכל מאמצי כח׃
Job 36:20 אל תשׁאף הלילה לעלות עמים תחתם׃
Job 36:21 השׁמר אל תפן אל און כי על זה בחרת מעני׃
Job 36:22 הן אל ישׂגיב בכחו מי כמהו מורה׃
Job 36:23 מי פקד עליו דרכו ומי אמר פעלת עולה׃
Job 36:24 זכר כי תשׂגיא פעלו אשׁר שׁררו אנשׁים׃
Job 36:25 כל אדם חזו בו אנושׁ יביט מרחוק׃
Job 36:26 הן אל שׂגיא ולא נדע מספר שׁניו ולא חקר׃
Job 36:27 כי יגרע נטפי מים יזקו מטר לאדו׃
Job 36:28 אשׁר יזלו שׁחקים ירעפו עלי אדם רב׃
Job 36:29 אף אם יבין מפרשׂי עב תשׁאות סכתו׃
Job 36:30 הן פרשׂ עליו אורו ושׁרשׁי הים כסה׃
Job 36:31 כי בם ידין עמים יתן אכל למכביר׃
Job 36:32 על כפים כסה אור ויצו עליה במפגיע׃
Job 36:33 יגיד עליו רעו מקנה אף על עולה׃
Job 37:1 אף לזאת יחרד לבי ויתר ממקומו׃
Job 37:2 שׁמעו שׁמוע ברגז קלו והגה מפיו יצא׃
Job 37:3 תחת כל השׁמים ישׁרהו ואורו על כנפות הארץ׃
Job 37:4 אחריו ישׁאג קול ירעם בקול גאונו ולא יעקבם כי ישׁמע קולו׃
Job 37:5 ירעם אל בקולו נפלאות עשׂה גדלות ולא נדע׃
Job 37:6 כי לשׁלג יאמר הוא ארץ וגשׁם מטר וגשׁם מטרות עזו׃
Job 37:7 ביד כל אדם יחתום לדעת כל אנשׁי מעשׂהו׃
Job 37:8 ותבא חיה במו ארב ובמעונתיה תשׁכן׃
Job 37:9 מן החדר תבוא סופה וממזרים קרה׃
Job 37:10 מנשׁמת אל יתן קרח ורחב מים במוצק׃
Job 37:11 אף ברי יטריח עב יפיץ ענן אורו׃
Job 37:12 והוא מסבות מתהפך בתחבולתו לפעלם כל אשׁר יצום על פני תבל ארצה׃
Job 37:13 אם לשׁבט אם לארצו אם לחסד ימצאהו׃
Job 37:14 האזינה זאת איוב עמד והתבונן נפלאות אל׃
Job 37:15 התדע בשׂום אלוה עליהם והופיע אור עננו׃
Job 37:16 התדע על מפלשׂי עב מפלאות תמים דעים׃
Job 37:17 אשׁר בגדיך חמים בהשׁקט ארץ מדרום׃
Job 37:18 תרקיע עמו לשׁחקים חזקים כראי מוצק׃
Job 37:19 הודיענו מה נאמר לו לא נערך מפני חשׁך׃
Job 37:20 היספר לו כי אדבר אם אמר אישׁ כי יבלע׃
Job 37:21 ועתה לא ראו אור בהיר הוא בשׁחקים ורוח עברה ותטהרם׃
Job 37:22 מצפון זהב יאתה על אלוה נורא הוד׃
Job 37:23 שׁדי לא מצאנהו שׂגיא כח ומשׁפט ורב צדקה לא יענה׃
Job 37:24 לכן יראוהו אנשׁים לא יראה כל חכמי לב׃
Job 38:1 ויען יהוה את איוב מנהסערה ויאמר׃
Job 38:2 מי זה מחשׁיך עצה במלין בלי דעת׃
Job 38:3 אזר נא כגבר חלציך ואשׁאלך והודיעני׃
Job 38:4 איפה היית ביסדי ארץ הגד אם ידעת בינה׃
Job 38:5 מי שׂם ממדיה כי תדע או מי נטה עליה קו׃
Job 38:6 על מה אדניה הטבעו או מי ירה אבן פנתה׃
Job 38:7 ברן יחד כוכבי בקר ויריעו כל בני אלהים׃
Job 38:8 ויסך בדלתים ים בגיחו מרחם יצא׃
Job 38:9 בשׂומי ענן לבשׁו וערפל חתלתו׃
Job 38:10 ואשׁבר עליו חקי ואשׂים בריח ודלתים׃
Job 38:11 ואמר עד פה תבוא ולא תסיף ופא ישׁית בגאון גליך׃
Job 38:12 המימיך צוית בקר ידעתה שׁחר מקמו׃
Job 38:13 לאחז בכנפות הארץ וינערו רשׁעים ממנה׃
Job 38:14 תתהפך כחמר חותם ויתיצבו כמו לבושׁ׃
Job 38:15 וימנע מרשׁעים אורם וזרוע רמה תשׁבר׃
Job 38:16 הבאת עד נבכי ים ובחקר תהום התהלכת׃
Job 38:17 הנגלו לך שׁערי מות ושׁערי צלמות תראה׃
Job 38:18 התבננת עד רחבי ארץ הגד אם ידעת כלה׃
Job 38:19 אי זה הדרך ישׁכן אור וחשׁך אי זה מקמו׃
Job 38:20 כי תקחנו אל גבולו וכי תבין נתיבות ביתו׃
Job 38:21 ידעת כי אז תולד ומספר ימיך רבים׃
Job 38:22 הבאת אל אצרות שׁלג ואצרות ברד תראה׃
Job 38:23 אשׁר חשׂכתי לעת צר ליום קרב ומלחמה׃
Job 38:24 אי זה הדרך יחלק אור יפץ קדים עלי ארץ׃
Job 38:25 מי פלג לשׁטף תעלה ודרך לחזיז קלות׃
Job 38:26 להמטיר על ארץ לא אישׁ מדבר לא אדם׃
Job 38:27 להשׂביע שׁאה ומשׁאה ולהצמיח מצא דשׁא׃
Job 38:28 הישׁ למטר אב או מי הוליד אגלי טל׃
Job 38:29 מבטן מי יצא הקרח וכפר שׁמים מי ילדו׃
Job 38:30 כאבן מים יתחבאו ופני תהום יתלכדו׃
Job 38:31 התקשׁר מעדנות כימה או משׁכות כסיל תפתח׃
Job 38:32 התציא מזרות בעתו ועישׁ על בניה תנחם׃
Job 38:33 הידעת חקות שׁמים אם תשׂים משׁטרו בארץ׃
Job 38:34 התרים לעב קולך ושׁפעת מים תכסך׃
Job 38:35 התשׁלח ברקים וילכו ויאמרו לך הננו׃
Job 38:36 מי שׁת בטחות חכמה או מי נתן לשׂכוי בינה׃
Job 38:37 מי יספר שׁחקים בחכמה ונבלי שׁמים מי ישׁכיב׃
Job 38:38 בצקת עפר למוצק ורגבים ידבקו׃
Job 38:39 התצוד ללביא טרף וחית כפירים תמלא׃
Job 38:40 כי ישׁחו במעונות ישׁבו בסכה למו ארב׃
Job 38:41 מי יכין לערב צידו כי ילדו אל אל ישׁועו יתעו לבלי אכל׃
Job 39:1 הידעת עת לדת יעלי סלע חלל אילות תשׁמר׃
Job 39:2 תספר ירחים תמלאנה וידעת עת לדתנה׃
Job 39:3 תכרענה ילדיהן תפלחנה חבליהם תשׁלחנה׃
Job 39:4 יחלמו בניהם ירבו בבר יצאו ולא שׁבו׃
Job 39:5 מי שׁלח פרא חפשׁי ומסרות ערוד מי פתח׃
Job 39:6 אשׁר שׂמתי ערבה ביתו ומשׁכנותיו מלחה׃
Job 39:7 ישׂחק להמון קריה תשׁאות נוגשׂ לא ישׁמע׃
Job 39:8 יתור הרים מרעהו ואחר כל ירוק ידרושׁ׃
Job 39:9 היאבה רים עבדך אם ילין על אבוסך׃
Job 39:10 התקשׁר רים בתלם עבתו אם ישׂדד עמקים אחריך׃
Job 39:11 התבטח בו כי רב כחו ותעזב אליו יגיעך׃
Job 39:12 התאמין בו כי ישׁוב זרעך וגרנך יאסף׃
Job 39:13 כנף רננים נעלסה אם אברה חסידה ונצה׃
Job 39:14 כי תעזב לארץ בציה ועל עפר תחמם׃
Job 39:15 ותשׁכח כי רגל תזורה וחית השׂדה תדושׁה׃
Job 39:16 הקשׁיח בניה ללא לה לריק יגיעה בלי פחד׃
Job 39:17 כי השׁה אלוה חכמה ולא חלק לה בבינה׃
Job 39:18 כעת במרום תמריא תשׂחק לסוס ולרכבו׃
Job 39:19 התתן לסוס גבורה התלבישׁ צוארו רעמה׃
Job 39:20 התרעישׁנו כארבה הוד נחרו אימה׃
Job 39:21 יחפרו בעמק וישׂישׂ בכח יצא לקראת נשׁק׃
Job 39:22 ישׂחק לפחד ולא יחת ולא ישׁוב מפני חרב׃
Job 39:23 עליו תרנה אשׁפה להב חנית וכידון׃
Job 39:24 ברעשׁ ורגז יגמא ארץ ולא יאמין כי קול שׁופר׃
Job 39:25 בדי שׁפר יאמר האח ומרחוק יריח מלחמה רעם שׂרים ותרועה׃
Job 39:26 המבינתך יאבר נץ יפרשׂ כנפו לתימן׃
Job 39:27 אם על פיך יגביה נשׁר וכי ירים קנו׃
Job 39:28 סלע ישׁכן ויתלנן על שׁן סלע ומצודה׃
Job 39:29 משׁם חפר אכל למרחוק עיניו יביטו׃
Job 39:30 ואפרחו יעלעו דם ובאשׁר חללים שׁם הוא׃
Job 40:1 ויען יהוה את איוב ויאמר׃
Job 40:2 הרב עם שׁדי יסור מוכיח אלוה יעננה׃
Job 40:3 ויען איוב את יהוה ויאמר׃
Job 40:4 הן קלתי מה אשׁיבך ידי שׂמתי למו פי׃
Job 40:5 אחת דברתי ולא אענה ושׁתים ולא אוסיף׃
Job 40:6 ויען יהוה את איוב מנסערה ויאמר׃
Job 40:7 אזר נא כגבר חלציך אשׁאלך והודיעני׃
Job 40:8 האף תפר משׁפטי תרשׁיעני למען תצדק׃
Job 40:9 ואם זרוע כאל לך ובקול כמהו תרעם׃
Job 40:10 עדה נא גאון וגבה והוד והדר תלבשׁ׃
Job 40:11 הפץ עברות אפך וראה כל גאה והשׁפילהו׃
Job 40:12 ראה כל גאה הכניעהו והדך רשׁעים תחתם׃
Job 40:13 טמנם בעפר יחד פניהם חבשׁ בטמון׃
Job 40:14 וגם אני אודך כי תושׁע לך ימינך׃
Job 40:15 הנה נא בהמות אשׁר עשׂיתי עמך חציר כבקר יאכל׃
Job 40:16 הנה נא כחו במתניו ואנו בשׁרירי בטנו׃
Job 40:17 יחפץ זנבו כמו ארז גידי פחדו ישׂרגו׃
Job 40:18 עצמיו אפיקי נחושׁה גרמיו כמטיל ברזל׃
Job 40:19 הוא ראשׁית דרכי אל העשׂו יגשׁ חרבו׃
Job 40:20 כי בול הרים ישׂאו לו וכל חית השׂדה ישׂחקו שׁם׃
Job 40:21 תחת צאלים ישׁכב בסתר קנה ובצה׃
Job 40:22 יסכהו צאלים צללו יסבוהו ערבי נחל׃
Job 40:23 הן יעשׁק נהר לא יחפוז יבטח כי יגיח ירדן אל פיהו׃
Job 40:24 בעיניו יקחנו במוקשׁים ינקב אף׃
Job 41:1 (40:25) תמשׁך לויתן בחכה ובחבל תשׁקיע לשׁנו׃
Job 41:2 (40:26) התשׂים אגמון באפו ובחוח תקוב לחיו׃
Job 41:3 (40:27) הירבה אליך תחנונים אם ידבר אליך רכות׃
Job 41:4 (40:28) היכרת ברית עמך תקחנו לעבד עולם׃
Job 41:5 (40:29) התשׂחק בו כצפור ותקשׁרנו לנערותיך׃
Job 41:6 (40:30) יכרו עליו חברים יחצוהו בין כנענים׃
Job 41:7 (40:31) התמלא בשׂכות עורו ובצלצל דגים ראשׁו׃
Job 41:8 (40:32) שׂים עליו כפך זכר מלחמה אל תוסף׃
Job 41:9 (41:1) הן תחלתו נכזבה הגם אל מראיו יטל׃
Job 41:10 (41:2) לא אכזר כי יעורנו ומי הוא לפני יתיצב׃
Job 41:11 (41:3) מי הקדימני ואשׁלם תחת כל השׁמים לי הוא׃
Job 41:12 (41:4) לא אחרישׁ בדיו ודבר גבורות וחין ערכו׃
Job 41:13 (41:5) מי גלה פני לבושׁו בכפל רסנו מי יבוא׃
Job 41:14 (41:6) דלתי פניו מי פתח סביבות שׁניו אימה׃
Job 41:15 (41:7) גאוה אפיקי מגנים סגור חותם צר׃
Job 41:16 (41:8) אחד באחד יגשׁו ורוח לא יבוא ביניהם׃
Job 41:17 (41:9) אישׁ באחיהו ידבקו יתלכדו ולא יתפרדו׃
Job 41:18 (41:10) עטישׁתיו תהל אור ועיניו כעפעפי שׁחר׃
Job 41:19 (41:11) מפיו לפידים יהלכו כידודי אשׁ יתמלטו׃
Job 41:20 (41:12) מנחיריו יצא עשׁן כדוד נפוח ואגמן׃
Job 41:21 (41:13) נפשׁו גחלים תלהט ולהב מפיו יצא׃
Job 41:22 (41:14) בצוארו ילין עז ולפניו תדוץ דאבה׃
Job 41:23 (41:15) מפלי בשׂרו דבקו יצוק עליו בל ימוט׃
Job 41:24 (41:16) לבו יצוק כמו אבן ויצוק כפלח תחתית׃
Job 41:25 (41:17) משׂתו יגורו אלים משׁברים יתחטאו׃
Job 41:26 (41:18) משׂיגהו חרב בלי תקום חנית מסע ושׁריה׃
Job 41:27 (41:19) יחשׁב לתבן ברזל לעץ רקבון נחושׁה׃
Job 41:28 (41:20) לא יבריחנו בן קשׁת לקשׁ נהפכו לו אבני קלע׃
Job 41:29 (41:21) כקשׁ נחשׁבו תותח וישׂחק לרעשׁ כידון׃
Job 41:30 (41:22) תחתיו חדודי חרשׂ ירפד חרוץ עלי טיט׃
Job 41:31 (41:23) ירתיח כסיר מצולה ים ישׂים כמרקחה׃
Job 41:32 (41:24) אחריו יאיר נתיב יחשׁב תהום לשׂיבה׃
Job 41:33 (41:25) אין על עפר משׁלו העשׂו לבלי חת׃
Job 41:34 (41:26) את כל גבה יראה הוא מלך על כל בני שׁחץ׃
Job 42:1 ויען איוב את יהוה ויאמר׃
Job 42:2 ידעת כי כל תוכל ולא יבצר ממך מזמה׃
Job 42:3 מי זה מעלים עצה בלי דעת לכן הגדתי ולא אבין נפלאות ממני ולא אדע׃
Job 42:4 שׁמע נא ואנכי אדבר אשׁאלך והודיעני׃
Job 42:5 לשׁמע אזן שׁמעתיך ועתה עיני ראתך׃
Job 42:6 על כן אמאס ונחמתי על עפר ואפר׃
Job 42:7 ויהי אחר דבר יהוה את הדברים האלה אל איוב ויאמר יהוה אל אליפז התימני חרה אפי בך ובשׁני רעיך כי לא דברתם אלי נכונה כעבדי איוב׃
Job 42:8 ועתה קחו לכם שׁבעה פרים ושׁבעה אילים ולכו אל עבדי איוב והעליתם עולה בעדכם ואיוב עבדי יתפלל עליכם כי אם פניו אשׂא לבלתי עשׂות עמכם נבלה כי לא דברתם אלי נכונה כעבדי איוב׃
Job 42:9 וילכו אליפז התימני ובלדד השׁוחי צפר הנעמתי ויעשׂו כאשׁר דבר אליהם יהוה וישׂא יהוה את פני איוב׃
Job 42:10 ויהוה שׁב את שׁבית איוב בהתפללו בעד רעהו ויסף יהוה את כל אשׁר לאיוב למשׁנה׃
Job 42:11 ויבאו אליו כל אחיו וכל אחיתיו וכל ידעיו לפנים ויאכלו עמו לחם בביתו וינדו לו וינחמו אתו על כל הרעה אשׁר הביא יהוה עליו ויתנו לו אישׁ קשׂיטה אחת ואישׁ נזם זהב אחד׃
Job 42:12 ויהוה ברך את אחרית איוב מראשׁתו ויהי לו ארבעה עשׂר אלף צאן ושׁשׁת אלפים גמלים ואלף צמד בקר ואלף אתונות׃
Job 42:13 ויהי לו שׁבענה בנים ושׁלושׁ בנות׃
Job 42:14 ויקרא שׁם האחת ימימה ושׁם השׁנית קציעה ושׁם השׁלישׁית קרן הפוך׃
Job 42:15 ולא נמצא נשׁים יפות כבנות איוב בכל הארץ ויתן להם אביהם נחלה בתוך אחיהם׃
Job 42:16 ויחי איוב אחרי זאת מאה וארבעים שׁנה וירא את בניו ואת בני בניו ארבעה דרות׃
Job 42:17 וימת איוב זקן ושׂבע ימים׃
Psalms 1:1 אשׁרי האישׁ אשׁר לא הלך בעצת רשׁעים ובדרך חטאים לא עמד ובמושׁב לצים לא ישׁב׃
Psalms 1:2 כי אם בתורת יהוה חפצו ובתורתו יהגה יומם ולילה׃
Psalms 1:3 והיה כעץ שׁתול על פלגי מים אשׁר פריו יתן בעתו ועלהו לא יבול וכל אשׁר יעשׂה יצליח׃
Psalms 1:4 לא כן הרשׁעים כי אם כמץ אשׁר תדפנו רוח׃
Psalms 1:5 על כן לא יקמו רשׁעים במשׁפט וחטאים בעדת צדיקים׃
Psalms 1:6 כי יודע יהוה דרך צדיקים ודרך רשׁעים תאבד׃
Psalms 2:1 למה רגשׁו גוים ולאמים יהגו ריק׃
Psalms 2:2 יתיצבו מלכי ארץ ורוזנים נוסדו יחד על יהוה ועל משׁיחו׃
Psalms 2:3 ננתקה את מוסרותימו ונשׁליכה ממנו עבתימו׃
Psalms 2:4 יושׁב בשׁמים ישׂחק אדני ילעג׃
Psalms 2:5 אז ידבר אלימו באפו ובחרונו יבהלמו׃
Psalms 2:6 ואני נסכתי מלכי על ציון הר קדשׁי׃
Psalms 2:7 אספרה אל חק יהוה אמר אלי בני אתה אני היום ילדתיך׃
Psalms 2:8 שׁאל ממני ואתנה גוים נחלתך ואחזתך אפסי ארץ׃
Psalms 2:9 תרעם בשׁבט ברזל ככלי יוצר תנפצם׃
Psalms 2:10 ועתה מלכים השׂכילו הוסרו שׁפטי ארץ׃
Psalms 2:11 עבדו את יהוה ביראה וגילו ברעדה׃
Psalms 2:12 נשׁקו בר פן יאנף ותאבדו דרך כי יבער כמעט אפו אשׁרי כל חוסי׃
Psalms 3:1 מזמור לדוד בברחו מפני אבשׁלום בנו׃ (3:2) יהוה מה רבו צרי רבים קמים עלי׃
Psalms 3:2 (3:3) רבים אמרים לנפשׁי אין ישׁועתה לו באלהים סלה׃
Psalms 3:3 (3:4) ואתה יהוה מגן בעדי כבודי ומרים ראשׁי׃
Psalms 3:4 (3:5) קולי אל יהוה אקרא ויענני מהר קדשׁו סלה׃
Psalms 3:5 (3:6) אני שׁכבתי ואישׁנה הקיצותי כי יהוה יסמכני׃
Psalms 3:6 (3:7) לא אירא מרבבות עם אשׁר סביב שׁתו עלי׃
Psalms 3:7 (3:8) קומה יהוה הושׁיעני אלהי כי הכית את כל איבי לחי שׁני רשׁעים שׁברת׃
Psalms 3:8 (3:9) ליהוה הישׁועה על עמך ברכתך סלה׃
Psalms 4:1 למנצח בנגינות מזמור לדוד׃ (4:2) בקראי ענני אלהי צדקי בצר הרחבת לי חנני ושׁמע תפלתי׃
Psalms 4:2 (4:3) בני אישׁ עד מה כבודי לכלמה תאהבון ריק תבקשׁו כזב סלה׃
Psalms 4:3 (4:4) ודעו כי הפלה יהוה חסיד לו יהוה ישׁמע בקראי אליו׃
Psalms 4:4 (4:5) רגזו ואל תחטאו אמרו בלבבכם על משׁכבכם ודמו סלה׃
Psalms 4:5 (4:6) זבחו זבחי צדק ובטחו אל יהוה׃
Psalms 4:6 (4:7) רבים אמרים מי יראנו טוב נסה עלינו אור פניך יהוה׃
Psalms 4:7 (4:8) נתתה שׂמחה בלבי מעת דגנם ותירושׁם רבו׃
Psalms 4:8 (4:9) בשׁלום יחדו אשׁכבה ואישׁן כי אתה יהוה לבדד לבטח תושׁיבני׃
Psalms 5:1 למנצח אל הנחילות מזמור לדוד׃ (5:2) אמרי האזינה יהוה בינה הגיגי׃
Psalms 5:2 (5:3) הקשׁיבה לקול שׁועי מלכי ואלהי כי אליך אתפלל׃
Psalms 5:3 (5:4) יהוה בקר תשׁמע קולי בקר אערך לך ואצפה׃
Psalms 5:4 (5:5) כי לא אל חפץ רשׁע אתה לא יגרך רע׃
Psalms 5:5 (5:6) לא יתיצבו הוללים לנגד עיניך שׂנאת כל פעלי און׃
Psalms 5:6 (5:7) תאבד דברי כזב אישׁ דמים ומרמה יתעב יהוה׃
Psalms 5:7 (5:8) ואני ברב חסדך אבוא ביתך אשׁתחוה אל היכל קדשׁך ביראתך׃
Psalms 5:8 (5:9) יהוה נחני בצדקתך למען שׁוררי הושׁר לפני דרכך׃
Psalms 5:9 (5:10) כי אין בפיהו נכונה קרבם הוות קבר פתוח גרונם לשׁונם יחליקון׃
Psalms 5:10 (5:11) האשׁימם אלהים יפלו ממעצותיהם ברב פשׁעיהם הדיחמו כי מרו׃
Psalms 5:11 (5:12) וישׂמחו כל חוסי בך לעולם ירננו ותסך עלימו ויעלצו בך אהבי שׁמך׃
Psalms 5:12 (5:13) כי אתה תברך צדיק יהוה כצנה רצון תעטרנו׃
Psalms 6:1 למנצח בנגינות על השׁמינית מזמור לדוד׃ (6:2) יהוה אל באפך תוכיחני ואל בחמתך תיסרני׃
Psalms 6:2 (6:3) חנני יהוה כי אמלל אני רפאני יהוה כי נבהלו עצמי׃
Psalms 6:3 (6:4) ונפשׁי נבהלה מאד ואת יהוה עד מתי׃
Psalms 6:4 (6:5) שׁובה יהוה חלצה נפשׁי הושׁיעני למען חסדך׃
Psalms 6:5 (6:6) כי אין במות זכרך בשׁאול מי יודה׃
Psalms 6:6 (6:7) יגעתי באנחתי אשׂחה בכל לילה מטתי בדמעתי ערשׂי אמסה׃
Psalms 6:7 (6:8) עשׁשׁה מכעס עיני עתקה בכל צוררי׃
Psalms 6:8 (6:9) סורו ממני כל פעלי און כי שׁמע יהוה קול בכיי׃
Psalms 6:9 (6:10) שׁמע יהוה תחנתי יהוה תפלתי יקח׃
Psalms 6:10 (6:11) יבשׁו ויבהלו מאד כל איבי ישׁבו יבשׁו רגע׃
Psalms 7:1 שׁגיון לדוד אשׁר שׁר ליהוה על דברי כושׁ בן-ימיני׃ (7:2) יהוה אלהי בך חסיתי הושׁיעני מכל רדפי והצילני׃
Psalms 7:2 (7:3) פן יטרף כאריה נפשׁי פרק ואין מציל׃
Psalms 7:3 (7:4) יהוה אלהי אם עשׂיתי זאת אם ישׁ עול בכפי׃
Psalms 7:4 (7:5) אם גמלתי שׁולמי רע ואחלצה צוררי ריקם׃
Psalms 7:5 (7:6) ירדף אויב נפשׁי וישׂג וירמס לארץ חיי וכבודי לעפר ישׁכן סלה׃
Psalms 7:6 (7:7) קומה יהוה באפך הנשׂא בעברות צוררי ועורה אלי משׁפט צוית׃
Psalms 7:7 (7:8) ועדת לאמים תסובבך ועליה למרום שׁובה׃
Psalms 7:8 (7:9) יהוה ידין עמים שׁפטני יהוה כצדקי וכתמי עלי׃
Psalms 7:9 (7:10) יגמר נא רע רשׁעים ותכונן צדיק ובחן לבות וכליות אלהים צדיק׃
Psalms 7:10 (7:11) מגני על אלהים מושׁיע ישׁרי לב׃
Psalms 7:11 (7:12) אלהים שׁופט צדיק ואל זעם בכל יום׃
Psalms 7:12 (7:13) אם לא ישׁוב חרבו ילטושׁ קשׁתו דרך ויכוננה׃
Psalms 7:13 (7:14) ולו הכין כלי מות חציו לדלקים יפעל׃
Psalms 7:14 (7:15) הנה יחבל און והרה עמל וילד שׁקר׃
Psalms 7:15 (7:16) בור כרה ויחפרהו ויפל בשׁחת יפעל׃
Psalms 7:16 (7:17) ישׁוב עמלו בראשׁו ועל קדקדו חמסו ירד׃
Psalms 7:17 (7:18) אודה יהוה כצדקו ואזמרה שׁם יהוה עליון׃
Psalms 8:1 למנצח על הגתית מזמור לדוד׃ (8:2) יהוה אדנינו מה אדיר שׁמך בכל הארץ אשׁר תנה הודך על השׁמים׃
Psalms 8:2 (8:3) מפי עוללים וינקים יסדת עז למען צורריך להשׁבית אויב ומתנקם׃
Psalms 8:3 (8:4) כי אראה שׁמיך מעשׂי אצבעתיך ירח וכוכבים אשׁר כוננתה׃
Psalms 8:4 (8:5) מה אנושׁ כי תזכרנו ובן אדם כי תפקדנו׃
Psalms 8:5 (8:6) ותחסרהו מעט מאלהים וכבוד והדר תעטרהו׃
Psalms 8:6 (8:7) תמשׁילהו במעשׂי ידיך כל שׁתה תחת רגליו׃
Psalms 8:7 (8:8) צנה ואלפים כלם וגם בהמות שׂדי׃
Psalms 8:8 (8:9) צפור שׁמים ודגי הים עבר ארחות ימים׃
Psalms 8:9 (8:10) יהוה אדנינו מה אדיר שׁמך בכל הארץ׃
Psalms 9:1 למנצח עלמות לבן מזמור לדוד׃ (9:2) אודה יהוה בכל לבי אספרה כל נפלאותיך׃
Psalms 9:2 (9:3) אשׂמחה ואעלצה בך אזמרה שׁמך עליון׃
Psalms 9:3 (9:4) בשׁוב אויבי אחור יכשׁלו ויאבדו מפניך׃
Psalms 9:4 (9:5) כי עשׂית משׁפטי ודיני ישׁבת לכסא שׁופט צדק׃
Psalms 9:5 (9:6) גערת גוים אבדת רשׁע שׁמם מחית לעולם ועד׃
Psalms 9:6 (9:7) האויב תמו חרבות לנצח וערים נתשׁת אבד זכרם המה׃
Psalms 9:7 (9:8) ויהוה לעולם ישׁב כונן למשׁפט כסאו׃
Psalms 9:8 (9:9) והוא ישׁפט תבל בצדק ידין לאמים במישׁרים׃
Psalms 9:9 (9:10) ויהי יהוה משׂגב לדך משׂגב לעתות בצרה׃
Psalms 9:10 (9:11) ויבטחו בך יודעי שׁמך כי לא עזבת דרשׁיך יהוה׃
Psalms 9:11 (9:12) זמרו ליהוה ישׁב ציון הגידו בעמים עלילותיו׃
Psalms 9:12 (9:13) כי דרשׁ דמים אותם זכר לא שׁכח צעקת עניים׃
Psalms 9:13 (9:14) חננני יהוה ראה עניי משׂנאי מרוממי משׁערי מות׃
Psalms 9:14 (9:15) למען אספרה כל תהלתיך בשׁערי בת ציון אגילה בישׁועתך׃
Psalms 9:15 (9:16) טבעו גוים בשׁחת עשׂו ברשׁת זו טמנו נלכדה רגלם׃
Psalms 9:16 (9:17) נודע יהוה משׁפט עשׂה בפעל כפיו נוקשׁ רשׁע הגיון סלה׃
Psalms 9:17 (9:18) ישׁובו רשׁעים לשׁאולה כל גוים שׁכחי אלהים׃
Psalms 9:18 (9:19) כי לא לנצח ישׁכח אביון תקות ענוים תאבד לעד׃
Psalms 9:19 (9:20) קומה יהוה אל יעז אנושׁ ישׁפטו גוים על פניך׃
Psalms 9:20 (9:21) שׁיתה יהוה מורה להם ידעו גוים אנושׁ המה סלה׃
Psalms 10:1 למה יהוה תעמד ברחוק תעלים לעתות בצרה׃
Psalms 10:2 בגאות רשׁע ידלק עני יתפשׂו במזמות זו חשׁבו׃
Psalms 10:3 כי הלל רשׁע על תאות נפשׁו ובצע ברך נאץ יהוה׃
Psalms 10:4 רשׁע כגבה אפו בל ידרשׁ אין אלהים כל מזמותיו׃
Psalms 10:5 יחילו דרכו בכל עת מרום משׁפטיך מנגדו כל צורריו יפיח׃
Psalms 10:6 אמר בלבו בל אמוט לדר ודר אשׁר לא ברע׃
Psalms 10:7 אלה פיהו מלא ומרמות ותך תחת לשׁונו עמל ואון׃
Psalms 10:8 ישׁב במארב חצרים במסתרים יהרג נקי עיניו לחלכה יצפנו׃
Psalms 10:9 יארב במסתר כאריה בסכה יארב לחטוף עני יחטף עני במשׁכו ברשׁתו׃
Psalms 10:10 ודכה ישׁח ונפל בעצומיו חלכאים׃
Psalms 10:11 אמר בלבו שׁכח אל הסתיר פניו בל ראה לנצח׃
Psalms 10:12 קומה יהוה אל נשׂא ידך אל תשׁכח עניים׃
Psalms 10:13 על מה נאץ רשׁע אלהים אמר בלבו לא תדרשׁ׃
Psalms 10:14 ראתה כי אתה עמל וכעס תביט לתת בידך עליך יעזב חלכה יתום אתה היית עוזר׃
Psalms 10:15 שׁבר זרוע רשׁע ורע תדרושׁ רשׁעו בל תמצא׃
Psalms 10:16 יהוה מלך עולם ועד אבדו גוים מארצו׃
Psalms 10:17 תאות ענוים שׁמעת יהוה תכין לבם תקשׁיב אזנך׃
Psalms 10:18 לשׁפט יתום ודך בל יוסיף עוד לערץ אנושׁ מן הארץ׃
Psalms 11:1 למנצח לדוד ביהוה חסיתי איך תאמרו לנפשׁי נודו הרכם צפור׃
Psalms 11:2 כי הנה הרשׁעים ידרכון קשׁת כוננו חצם על יתר לירות במו אפל לישׁרי לב׃
Psalms 11:3 כי השׁתות יהרסון צדיק מה פעל׃
Psalms 11:4 יהוה בהיכל קדשׁו יהוה בשׁמים כסאו עיניו יחזו עפעפיו יבחנו בני אדם׃
Psalms 11:5 יהוה צדיק יבחן ורשׁע ואהב חמס שׂנאה נפשׁו׃
Psalms 11:6 ימטר על רשׁעים פחים אשׁ וגפרית ורוח זלעפות מנת כוסם׃
Psalms 11:7 כי צדיק יהוה צדקות אהב ישׁר יחזו פנימו׃
Psalms 12:1 למנצח על השׁמינית מזמור לדוד׃ (12:2) הושׁיעה יהוה כי גמר חסיד כי פסו אמונים מבני אדם׃
Psalms 12:2 (12:3) שׁוא ידברו אישׁ את רעהו שׂפת חלקות בלב ולב ידברו׃
Psalms 12:3 (12:4) יכרת יהוה כל שׂפתי חלקות לשׁון מדברת גדלות׃
Psalms 12:4 (12:5) אשׁר אמרו ללשׁננו נגביר שׂפתינו אתנו מי אדון׃
Psalms 12:5 (12:6) משׁד עניים מאנקת אביונים עתה אקום יאמר יהוה אשׁית בישׁע יפיח׃
Psalms 12:6 (12:7) אמרות יהוה אמרות טהרות כסף צרוף בעליל לארץ מזקק שׁבעתים׃
Psalms 12:7 (12:8) אתה יהוה תשׁמרם תצרנו מן הדור זו לעולם׃
Psalms 12:8 (12:9) סביב רשׁעים יתהלכון כרם זלות לבני אדם׃
Psalms 13:1 למנצח מזמור לדוד׃ (13:2) עד אנה יהוה תשׁכחני נצח עד אנה תסתיר את פניך ממני׃
Psalms 13:2 (13:3) עד אנה אשׁית עצות בנפשׁי יגון בלבבי יומם עד אנה ירום איבי עלי׃
Psalms 13:3 (13:4) הביטה ענני יהוה אלהי האירה עיני פן אישׁן המות׃
Psalms 13:4 (13:5) פן יאמר איבי יכלתיו צרי יגילו כי אמוט׃
Psalms 13:5 (13:6) ואני בחסדך בטחתי יגל לבי בישׁועת׃
Psalms 13:6 (13:6) אשׁירה ליהוה כי גמל עלי׃
Psalms 14:1 למנצח לדוד אמר נבל בלבו אין אלהים השׁחיתו התעיבו עלילה אין עשׂה טוב׃
Psalms 14:2 יהוה משׁמים השׁקיף על בני אדם לראות הישׁ משׂכיל דרשׁ את אלהים׃
Psalms 14:3 הכל סר יחדו נאלחו אין עשׂה טוב אין גם אחד׃
Psalms 14:4 הלא ידעו כל פעלי און אכלי עמי אכלו לחם יהוה לא קראו׃
Psalms 14:5 שׁם פחדו פחד כי אלהים בדור צדיק׃
Psalms 14:6 עצת עני תבישׁו כי יהוה מחסהו׃
Psalms 14:7 מי יתן מציון ישׁועת ישׂראל בשׁוב יהוה שׁבות עמו יגל יעקב ישׂמח ישׂראל׃
Psalms 15:1 מזמור לדוד יהוה מי יגור באהלך מי ישׁכן בהר קדשׁך׃
Psalms 15:2 הולך תמים ופעל צדק ודבר אמת בלבבו׃
Psalms 15:3 לא רגל על לשׁנו לא עשׂה לרעהו רעה וחרפה לא נשׂא על קרבו׃
Psalms 15:4 נבזה בעיניו נמאס ואת יראי יהוה יכבד נשׁבע להרע ולא ימר׃
Psalms 15:5 כספו לא נתן בנשׁך ושׁחד על נקי לא לקח עשׂה אלה לא ימוט לעולם׃
Psalms 16:1 מכתם לדוד שׁמרני אל כי חסיתי׃
Psalms 16:2 אמרת ליהוה אדני אתה טובתי בל עליך׃
Psalms 16:3 לקדושׁים אשׁר בארץ המה ואדירי כל חפצי׃
Psalms 16:4 ירבו עצבותם אחר מהרו בל אסיך נסכיהם מדם ובל אשׂא את שׁמותם על שׂפתי׃
Psalms 16:5 יהוה מנת חלקי וכוסי אתה תומיך גורלי׃
Psalms 16:6 חבלים נפלו לי בנעמים אף נחלת שׁפרה עלי׃
Psalms 16:7 אברך את יהוה אשׁר יעצני אף לילות יסרוני כליותי׃
Psalms 16:8 שׁויתי יהוה לנגדי תמיד כי מימיני בל אמוט׃
Psalms 16:9 לכן שׂמח לבי ויגל כבודי אף בשׂרי ישׁכן לבטח׃
Psalms 16:10 כי לא תעזב נפשׁי לשׁאול לא תתן חסידך לראות שׁחת׃
Psalms 16:11 תודיעני ארח חיים שׂבע שׂמחות את פניך נעמות בימינך נצח׃
Psalms 17:1 תפלה לדוד שׁמעה יהוה צדק הקשׁיבה רנתי האזינה תפלתי בלא שׂפתי מרמה׃
Psalms 17:2 מלפניך משׁפטי יצא עיניך תחזינה מישׁרים׃
Psalms 17:3 בחנת לבי פקדת לילה צרפתני בל תמצא זמתי בל יעבר פי׃
Psalms 17:4 לפעלות אדם בדבר שׂפתיך אני שׁמרתי ארחות פריץ׃
Psalms 17:5 תמך אשׁרי במעגלותיך בל נמוטו פעמי׃
Psalms 17:6 אני קראתיך כי תענני אל הט אזנך לי שׁמע אמרתי׃
Psalms 17:7 הפלה חסדיך מושׁיע חוסים ממתקוממים בימינך׃
Psalms 17:8 שׁמרני כאישׁון בת עין בצל כנפיך תסתירני׃
Psalms 17:9 מפני רשׁעים זו שׁדוני איבי בנפשׁ יקיפו עלי׃
Psalms 17:10 חלבמו סגרו פימו דברו בגאות׃
Psalms 17:11 אשׁרינו עתה סבבוני עיניהם ישׁיתו לנטות בארץ׃
Psalms 17:12 דמינו כאריה יכסוף לטרוף וככפיר ישׁב במסתרים׃
Psalms 17:13 קומה יהוה קדמה פניו הכריעהו פלטה נפשׁי מרשׁע חרבך׃
Psalms 17:14 ממתים ידך יהוה ממתים מחלד חלקם בחיים וצפינך תמלא בטנם ישׂבעו בנים והניחו יתרם לעולליהם׃
Psalms 17:15 אני בצדק אחזה פניך אשׂבעה בהקיץ תמונתך׃
Psalms 18:1 למנצח לעבד יהוה לדוד אשׁר דבר ליהוה את דברי השׁירה הזאת ביום הציל יהוה אותו מכף כל איביו ומיד שׁאול׃ (18:2) ויאמר ארחמך יהוה חזקי׃
Psalms 18:2 (18:3) יהוה סלעי ומצודתי ומפלטי אלי צורי אחסה בו מגני וקרן ישׁעי משׂגבי׃
Psalms 18:3 (18:4) מהלל אקרא יהוה ומן איבי אושׁע׃
Psalms 18:4 (18:5) אפפוני חבלי מות ונחלי בליעל יבעתוני׃
Psalms 18:5 (18:6) חבלי שׁאול סבבוני קדמוני מוקשׁי מות׃
Psalms 18:6 (18:7) בצר לי אקרא יהוה ואל אלהי אשׁוע ישׁמע מהיכלו קולי ושׁועתי לפניו תבוא באזניו׃
Psalms 18:7 (18:8) ותגעשׁ ותרעשׁ הארץ ומוסדי הרים ירגזו ויתגעשׁו כי חרה׃
Psalms 18:8 (18:9) עלה עשׁן באפו ואשׁ מפיו תאכל גחלים בערו ממנו׃
Psalms 18:9 (18:10) ויט שׁמים וירד וערפל תחת רגליו׃
Psalms 18:10 (18:11) וירכב על כרוב ויעף וידא על כנפי רוח׃
Psalms 18:11 (18:12) ישׁת חשׁך סתרו סביבותיו סכתו חשׁכת מים עבי שׁחקים׃
Psalms 18:12 (18:13) מנגה נגדו עביו עברו ברד וגחלי אשׁ׃
Psalms 18:13 (18:14) וירעם בשׁמים יהוה ועליון יתן קלו ברד וגחלי אשׁ׃
Psalms 18:14 (18:15) וישׁלח חציו ויפיצם וברקים רב ויהמם׃
Psalms 18:15 (18:16) ויראו אפיקי מים ויגלו מוסדות תבל מגערתך יהוה מנשׁמת רוח אפך׃
Psalms 18:16 (18:17) ישׁלח ממרום יקחני ימשׁני ממים רבים׃
Psalms 18:17 (18:18) יצילני מאיבי עז ומשׂנאי כי אמצו ממני׃
Psalms 18:18 (18:19) יקדמוני ביום אידי ויהי יהוה למשׁען׃
Psalms 18:19 (18:20) ויוציאני למרחב יחלצני כי חפץ׃
Psalms 18:20 (18:21) יגמלני יהוה כצדקי כבר ידי ישׁיב׃
Psalms 18:21 (18:22) כי שׁמרתי דרכי יהוה ולא רשׁעתי מאלהי׃
Psalms 18:22 (18:23) כי כל משׁפטיו לנגדי וחקתיו לא אסיר מני׃
Psalms 18:23 (18:24) ואהי תמים עמו ואשׁתמר מעוני׃
Psalms 18:24 (18:25) וישׁב יהוה לי כצדקי כבר ידי לנגד עיניו׃
Psalms 18:25 (18:26) עם חסיד תתחסד עם גבר תמים תתמם׃
Psalms 18:26 (18:27) עם נבר תתברר ועם עקשׁ תתפתל׃
Psalms 18:27 (18:28) כי אתה עם עני תושׁיע ועינים רמות תשׁפיל׃
Psalms 18:28 (18:29) כי אתה תאיר נרי יהוה אלהי יגיה חשׁכי׃
Psalms 18:29 (18:30) כי בך ארץ גדוד ובאלהי אדלג שׁור׃
Psalms 18:30 (18:31) האל תמים דרכו אמרת יהוה צרופה מגן הוא לכל החסים׃
Psalms 18:31 (18:32) כי מי אלוה מבלעדי יהוה ומי צור זולתי אלהינו׃
Psalms 18:32 (18:33) האל המאזרני חיל ויתן תמים דרכי׃
Psalms 18:33 (18:34) משׁוה רגלי כאילות ועל במתי יעמידני׃
Psalms 18:34 (18:35) מלמד ידי למלחמה ונחתה קשׁת נחושׁה זרועתי׃
Psalms 18:35 (18:36) ותתן לי מגן ישׁעך וימינך תסעדני וענותך תרבני׃
Psalms 18:36 (18:37) תרחיב צעדי תחתי ולא מעדו קרסלי׃
Psalms 18:37 (18:38) ארדוף אויבי ואשׂיגם ולא אשׁוב עד כלותם׃
Psalms 18:38 (18:39) אמחצם ולא יכלו קום יפלו תחת רגלי׃
Psalms 18:39 (18:40) ותאזרני חיל למלחמה תכריע קמי תחתי׃
Psalms 18:40 (18:41) ואיבי נתתה לי ערף ומשׂנאי אצמיתם׃
Psalms 18:41 (18:42) ישׁועו ואין מושׁיע על יהוה ולא ענם׃
Psalms 18:42 (18:43) ואשׁחקם כעפר על פני רוח כטיט חוצות אריקם׃
Psalms 18:43 (18:44) תפלטני מריבי עם תשׂימני לראשׁ גוים עם לא ידעתי יעבדוני׃
Psalms 18:44 (18:45) לשׁמע אזן ישׁמעו לי בני נכר יכחשׁו׃
Psalms 18:45 (18:46) בני נכר יבלו ויחרגו ממסגרותיהם׃
Psalms 18:46 (18:47) חי יהוה וברוך צורי וירום אלוהי ישׁעי׃
Psalms 18:47 (18:48) האל הנותן נקמות לי וידבר עמים תחתי׃
Psalms 18:48 (18:49) מפלטי מאיבי אף מן קמי תרוממני מאישׁ חמס תצילני׃
Psalms 18:49 (18:50) על כן אודך בגוים יהוה ולשׁמך אזמרה׃
Psalms 18:50 (18:51) מגדל ישׁועות מלכו ועשׂה חסד למשׁיחו לדוד ולזרעו עד עולם׃
Psalms 19:1 למנצח מזמור לדוד׃ (19:2) השׁמים מספרים כבוד אל ומעשׂה ידיו מגיד הרקיע׃
Psalms 19:2 (19:3) יום ליום יביע אמר ולילה ללילה יחוה דעת׃
Psalms 19:3 (19:4) אין אמר ואין דברים בלי נשׁמע קולם׃
Psalms 19:4 (19:5) בכל הארץ יצא קום ובקצה תבל מליהם לשׁמשׁ שׂם אהל׃
Psalms 19:5 (19:6) והוא כחתן יצא מחפתו ישׂישׂ כגבור לרוץ ארח׃
Psalms 19:6 (19:7) מקצה השׁמים מוצאו ותקופתו על קצותם ואין נסתר מחמתו׃
Psalms 19:7 (19:8) תורת יהוה תמימה משׁיבת נפשׁ עדות יהוה נאמנה מחכימת פתי׃
Psalms 19:8 (19:9) פקודי יהוה ישׁרים משׂמחי לב מצות יהוה ברה מאירת עינים׃
Psalms 19:9 (19:10) יראת יהוה טהורה עומדת לעד משׁפטי יהוה אמת צדקו יחדו׃
Psalms 19:10 (19:11) הנחמדים מזהב ומפז רב ומתוקים מדבשׁ ונפת צופים׃
Psalms 19:11 (19:12) גם עבדך נזהר בהם בשׁמרם עקב רב׃
Psalms 19:12 (19:13) שׁגיאות מי יבין מנסתרות נקני׃
Psalms 19:13 (19:14) גם מזדים חשׂך עבדך אל ימשׁלו בי אז איתם ונקיתי מפשׁע רב׃
Psalms 19:14 (19:15) יהיו לרצון אמרי פי והגיון לבי לפניך יהוה צורי וגאלי׃
Psalms 20:1 למנצח מזמור לדוד׃ (20:2) יענך יהוה ביום צרה ישׂגבך שׁם אלהי יעקב׃
Psalms 20:2 (20:3) ישׁלח עזרך מקדשׁ ומציון יסעדך׃
Psalms 20:3 (20:4) יזכר כל מנחתך ועולתך ידשׁנה סלה׃
Psalms 20:4 (20:5) יתן לך כלבבך וכל עצתך ימלא׃
Psalms 20:5 (20:6) נרננה בישׁועתך ובשׁם אלהינו נדגל ימלא יהוה כל משׁאלותיך׃
Psalms 20:6 (20:7) עתה ידעתי כי הושׁיע יהוה משׁיחו יענהו משׁמי קדשׁו בגברות ישׁע ימינו׃
Psalms 20:7 (20:8) אלה ברכב ואלה בסוסים ואנחנו בשׁם יהוה אלהינו נזכיר׃
Psalms 20:8 (20:9) המה כרעו ונפלו ואנחנו קמנו ונתעודד׃
Psalms 20:9 (20:10) יהוה הושׁיעה המלך יעננו ביום קראנו׃
Psalms 21:1 למנצח מזמור לדוד׃ (21:2) יהוה בעזך ישׂמח מלך ובישׁועתך מה יגיל מאד׃
Psalms 21:2 (21:3) תאות לבו נתתה לו וארשׁת שׂפתיו בל מנעת סלה׃
Psalms 21:3 (21:4) כי תקדמנו ברכות טוב תשׁית לראשׁו עטרת פז׃
Psalms 21:4 (21:5) חיים שׁאל ממך נתתה לו ארך ימים עולם ועד׃
Psalms 21:5 (21:6) גדול כבודו בישׁועתך הוד והדר תשׁוה עליו׃
Psalms 21:6 (21:7) כי תשׁיתהו ברכות לעד תחדהו בשׂמחה את פניך׃
Psalms 21:7 (21:8) כי המלך בטח ביהוה ובחסד עליון בל ימוט׃
Psalms 21:8 (21:9) תמצא ידך לכל איביך ימינך תמצא שׂנאיך׃
Psalms 21:9 (21:10) תשׁיתמו כתנור אשׁ לעת פניך יהוה באפו יבלעם ותאכלם אשׁ׃
Psalms 21:10 (21:11) פרימו מארץ תאבד וזרעם מבני אדם׃
Psalms 21:11 (21:12) כי נטו עליך רעה חשׁבו מזמה בל יוכלו׃
Psalms 21:12 (21:13) כי תשׁיתמו שׁכם במיתריך תכונן על פניהם׃
Psalms 21:13 (21:14) רומה יהוה בעזך נשׁירה ונזמרה גבורתך׃
Psalms 22:1 למנצח על אילת השׁחר מזמור לדוד׃ (22:2) אלי אלי למה עזבתני רחוק מישׁועתי דברי שׁאגתי׃
Psalms 22:2 (22:3) אלהי אקרא יומם ולא תענה ולילה ולא דומיה׃
Psalms 22:3 (22:4) ואתה קדושׁ יושׁב תהלות ישׂראל׃
Psalms 22:4 (22:5) בך בטחו אבתינו בטחו ותפלטמו׃
Psalms 22:5 (22:6) אליך זעקו ונמלטו בך בטחו ולא בושׁו׃
Psalms 22:6 (22:7) ואנכי תולעת ולא אישׁ חרפת אדם ובזוי עם׃
Psalms 22:7 (22:8) כל ראי ילעגו לי יפטירו בשׂפה יניעו ראשׁ׃
Psalms 22:8 (22:9) גל אל יהוה יפלטהו יצילהו כי חפץ׃
Psalms 22:9 (22:10) כי אתה גחי מבטן מבטיחי על שׁדי אמי׃
Psalms 22:10 (22:11) עליך השׁלכתי מרחם מבטן אמי אלי אתה׃
Psalms 22:11 (22:12) אל תרחק ממני כי צרה קרובה כי אין עוזר׃
Psalms 22:12 (22:13) סבבוני פרים רבים אבירי בשׁן כתרוני׃
Psalms 22:13 (22:14) פצו עלי פיהם אריה טרף ושׁאג׃
Psalms 22:14 (22:15) כמים נשׁפכתי והתפרדו כל עצמותי היה לבי כדונג נמס בתוך מעי׃
Psalms 22:15 (22:16) יבשׁ כחרשׂ כחי ולשׁוני מדבק מלקוחי ולעפר מות תשׁפתני׃
Psalms 22:16 (22:17) כי סבבוני כלבים עדת מרעים הקיפוני כארי ידי ורגלי׃
Psalms 22:17 (22:18) אספר כל עצמותי המה יביטו יראו׃
Psalms 22:18 (22:19) יחלקו בגדי להם ועל לבושׁי יפילו גורל׃
Psalms 22:19 (22:20) ואתה יהוה אל תרחק אילותי לעזרתי חושׁה׃
Psalms 22:20 (22:21) הצילה מחרב נפשׁי מיד כלב יחידתי׃
Psalms 22:21 (22:22) הושׁיעני מפי אריה ומקרני רמים עניתני׃
Psalms 22:22 (22:23) אספרה שׁמך לאחי בתוך קהל אהללך׃
Psalms 22:23 (22:24) יראי יהוה הללוהו כל זרע יעקב כבדוהו וגורו ממנו כל זרע ישׂראל׃
Psalms 22:24 (22:25) כי לא בזה ולא שׁקץ ענות עני ולא הסתיר פניו ממנו ובשׁועו אליו שׁמע׃
Psalms 22:25 (22:26) מאתך תהלתי בקהל רב נדרי אשׁלם נגד יראיו׃
Psalms 22:26 (22:27) יאכלו ענוים וישׂבעו יהללו יהוה דרשׁיו יחי לבבכם לעד׃
Psalms 22:27 (22:28) יזכרו וישׁבו אל יהוה כל אפסי ארץ וישׁתחוו לפניך כל משׁפחות גוים׃
Psalms 22:28 (22:29) כי ליהוה המלוכה ומשׁל בגוים׃
Psalms 22:29 (22:30) אכלו וישׁתחוו כל דשׁני ארץ לפניו יכרעו כל יורדי עפר ונפשׁו לא חיה׃
Psalms 22:30 (22:31) זרע יעבדנו יספר לאדני לדור׃
Psalms 22:31 (22:32) יבאו ויגידו צדקתו לעם נולד כי עשׂה׃
Psalms 23:1 מזמור לדוד יהוה רעי לא אחסר׃
Psalms 23:2 בנאות דשׁא ירביצני על מי מנחות ינהלני׃
Psalms 23:3 נפשׁי ישׁובב ינחני במעגלי צדק למען שׁמו׃
Psalms 23:4 גם כי אלך בגיא צלמות לא אירא רע כי אתה עמדי שׁבטך ומשׁענתך המה ינחמני׃
Psalms 23:5 תערך לפני שׁלחן נגד צררי דשׁנת בשׁמן ראשׁי כוסי רויה׃
Psalms 23:6 אך טוב וחסד ירדפוני כל ימי חיי ושׁבתי בבית יהוה לארך ימים׃
Psalms 24:1 לדוד מזמור ליהוה הארץ ומלואה תבל וישׁבי׃
Psalms 24:2 כי הוא על ימים יסדה ועל נהרות יכוננה׃
Psalms 24:3 מי יעלה בהר יהוה ומי יקום במקום קדשׁו׃
Psalms 24:4 נקי כפים ובר לבב אשׁר לא נשׂא לשׁוא נפשׁי ולא נשׁבע למרמה׃
Psalms 24:5 ישׂא ברכה מאת יהוה וצדקה מאלהי ישׁעו׃
Psalms 24:6 זה דור דרשׁו מבקשׁי פניך יעקב סלה׃
Psalms 24:7 שׂאו שׁערים ראשׁיכם והנשׂאו פתחי עולם ויבוא מלך הכבוד׃
Psalms 24:8 מי זה מלך הכבוד יהוה עזוז וגבור יהוה גבור מלחמה׃
Psalms 24:9 שׂאו שׁערים ראשׁיכם ושׂאו פתחי עולם ויבא מלך הכבוד׃
Psalms 24:10 מי הוא זה מלך הכבוד יהוה צבאות הוא מלך הכבוד סלה׃
Psalms 25:1 לדוד אליך יהוה נפשׁי אשׂא׃
Psalms 25:2 אלהי בך בטחתי אל אבושׁה אל יעלצו איבי׃
Psalms 25:3 גם כל קויך לא יבשׁו יבשׁו הבוגדים ריקם׃
Psalms 25:4 דרכיך יהוה הודיעני ארחותיך למדני׃
Psalms 25:5 הדריכני באמתך ולמדני כי אתה אלהי ישׁעי אותך קויתי כל היום׃
Psalms 25:6 זכר רחמיך יהוה וחסדיך כי מעולם המה׃
Psalms 25:7 חטאות נעורי ופשׁעי אל תזכר כחסדך זכר לי אתה למען טובך יהוה׃
Psalms 25:8 טוב וישׁר יהוה על כן יורה חטאים בדרך׃
Psalms 25:9 ידרך ענוים במשׁפט וילמד ענוים דרכו׃
Psalms 25:10 כל ארחות יהוה חסד ואמת לנצרי בריתו ועדתיו׃
Psalms 25:11 למען שׁמך יהוה וסלחת לעוני כי רב הוא׃
Psalms 25:12 מי זה האישׁ ירא יהוה יורנו בדרך יבחר׃
Psalms 25:13 נפשׁו בטוב תלין וזרעו יירשׁ ארץ׃
Psalms 25:14 סוד יהוה ליראיו ובריתו להודיעם׃
Psalms 25:15 עיני תמיד אל יהוה כי הוא יוציא מרשׁת רגלי׃
Psalms 25:16 פנה אלי וחנני כי יחיד ועני אני׃
Psalms 25:17 צרות לבבי הרחיבו ממצוקותי הוציאני׃
Psalms 25:18 ראה עניי ועמלי ושׂא לכל חטאותי׃
Psalms 25:19 ראה אויבי כי רבו ושׂנאת חמס שׂנאוני׃
Psalms 25:20 שׁמרה נפשׁי והצילני אל אבושׁ כי חסיתי׃
Psalms 25:21 תם וישׁר יצרוני כי קויתיך׃
Psalms 25:22 פדה אלהים את ישׂראל מכל צרותיו׃
Psalms 26:1 לדוד שׁפטני יהוה כי אני בתמי הלכתי וביהוה בטחתי לא אמעד׃
Psalms 26:2 בחנני יהוה ונסני צרופה כליותי ולבי׃
Psalms 26:3 כי חסדך לנגד עיני והתהלכתי באמתך׃
Psalms 26:4 לא ישׁבתי עם מתי שׁוא ועם נעלמים לא אבוא׃
Psalms 26:5 שׂנאתי קהל מרעים ועם רשׁעים לא אשׁב׃
Psalms 26:6 ארחץ בנקיון כפי ואסבבה את מזבחך יהוה׃
Psalms 26:7 לשׁמע בקול תודה ולספר כל נפלאותיך׃
Psalms 26:8 יהוה אהבתי מעון ביתך ומקום משׁכן כבודך׃
Psalms 26:9 אל תאסף עם חטאים נפשׁי ועם אנשׁי דמים חיי׃
Psalms 26:10 אשׁר בידיהם זמה וימינם מלאה שׁחד׃
Psalms 26:11 ואני בתמי אלך פדני וחנני׃
Psalms 26:12 רגלי עמדה במישׁור במקהלים אברך יהוה׃
Psalms 27:1 לדוד יהוה אורי וישׁעי ממי אירא יהוה מעוז חיי ממי אפחד׃
Psalms 27:2 בקרב עלי מרעים לאכל את בשׂרי צרי ואיבי לי המה כשׁלו ונפלו׃
Psalms 27:3 אם תחנה עלי מחנה לא יירא לבי אם תקום עלי מלחמה בזאת אני בוטח׃
Psalms 27:4 אחת שׁאלתי מאת יהוה אותה אבקשׁ שׁבתי בבית יהוה כל ימי חיי לחזות בנעם יהוה ולבקר בהיכלו׃
Psalms 27:5 כי יצפנני בסכה ביום רעה יסתרני בסתר אהלו בצור ירוממני׃
Psalms 27:6 ועתה ירום ראשׁי על איבי סביבותי ואזבחה באהלו זבחי תרועה אשׁירה ואזמרה ליהוה׃
Psalms 27:7 שׁמע יהוה קולי אקרא וחנני וענני׃
Psalms 27:8 לך אמר לבי בקשׁו פני את פניך יהוה אבקשׁ׃
Psalms 27:9 אל תסתר פניך ממני אל תט באף עבדך עזרתי היית אל תטשׁני ואל תעזבני אלהי ישׁעי׃
Psalms 27:10 כי אבי ואמי עזבוני ויהוה יאספני׃
Psalms 27:11 הורני יהוה דרכך ונחני בארח מישׁור למען שׁוררי׃
Psalms 27:12 אל תתנני בנפשׁ צרי כי קמו בי עדי שׁקר ויפח חמס׃
Psalms 27:13 לולא האמנתי לראות בטוב יהוה בארץ חיים׃
Psalms 27:14 קוה אל יהוה חזק ויאמץ לבך וקוה אל יהוה׃
Psalms 28:1 לדוד אליך יהוה אקרא צורי אל תחרשׁ ממני פן תחשׁה ממני ונמשׁלתי עם יורדי בור׃
Psalms 28:2 שׁמע קול תחנוני בשׁועי אליך בנשׂאי ידי אל דביר קדשׁך׃
Psalms 28:3 אל תמשׁכני עם רשׁעים ועם פעלי און דברי שׁלום עם רעיהם ורעה בלבבם׃
Psalms 28:4 תן להם כפעלם וכרע מעלליהם כמעשׂה ידיהם תן להם השׁב גמולם להם׃
Psalms 28:5 כי לא יבינו אל פעלת יהוה ואל מעשׂה ידיו יהרסם ולא יבנם׃
Psalms 28:6 ברוך יהוה כי שׁמע קול תחנוני׃
Psalms 28:7 יהוה עזי ומגני בו בטח לבי ונעזרתי ויעלז לבי ומשׁירי אהודנו׃
Psalms 28:8 יהוה עז למו ומעוז ישׁועות משׁיחו הוא׃
Psalms 28:9 הושׁיעה את עמך וברך את נחלתך ורעם ונשׂאם עד העולם׃
Psalms 29:1 מזמור לדוד הבו ליהוה בני אלים הבו ליהוה כבוד ועז׃
Psalms 29:2 הבו ליהוה כבוד שׁמו השׁתחוו ליהוה בהדרת קדשׁ׃
Psalms 29:3 קול יהוה על המים אל הכבוד הרעים יהוה על מים רבים׃
Psalms 29:4 קול יהוה בכח קול יהוה בהדר׃
Psalms 29:5 קול יהוה שׁבר ארזים וישׁבר יהוה את ארזי הלבנון׃
Psalms 29:6 וירקידם כמו עגל לבנון ושׂרין כמו בן ראמים׃
Psalms 29:7 קול יהוה חצב להבות אשׁ׃
Psalms 29:8 קול יהוה יחיל מדבר יחיל יהוה מדבר קדשׁ׃
Psalms 29:9 קול יהוה יחולל אילות ויחשׂף יערות ובהיכלו כלו אמר כבוד׃
Psalms 29:10 יהוה למבול ישׁב וישׁב יהוה מלך לעולם׃
Psalms 29:11 יהוה עז לעמו יתן יהוה יברך את עמו בשׁלום׃
Psalms 30:1 מזמור שׁיר חנכת הבית לדוד׃ (30:2) ארוממך יהוה כי דליתני ולא שׂמחת איבי
Psalms 30:2 (30:3) יהוה אלהי שׁועתי אליך ותרפאני׃
Psalms 30:3 (30:4) יהוה העלית מן שׁאול נפשׁי חייתני מיורדי בור׃
Psalms 30:4 (30:5) זמרו ליהוה חסידיו והודו לזכר קדשׁו׃
Psalms 30:5 (30:6) כי רגע באפו חיים ברצונו בערב ילין בכי ולבקר רנה׃
Psalms 30:6 (30:7) ואני אמרתי בשׁלוי בל אמוט לעולם׃
Psalms 30:7 (30:8) יהוה ברצונך העמדתה להררי עז הסתרת פניך הייתי נבהל׃
Psalms 30:8 (30:9) אליך יהוה אקרא ואל אדני אתחנן׃
Psalms 30:9 (30:10) מה בצע בדמי ברדתי אל שׁחת היודך עפר היגיד אמתך׃
Psalms 30:10 (30:11) שׁמע יהוה וחנני יהוה היה עזר׃
Psalms 30:11 (30:12) הפכת מספדי למחול לי פתחת שׂקי ותאזרני שׂמחה׃
Psalms 30:12 (30:13) למען יזמרך כבוד ולא ידם יהוה אלהי לעולם אודך׃
Psalms 31:1 למנצח מזמור לדוד׃ (31:2) בך יהוה חסיתי אל אבושׁה לעולם בצדקתך פלטני׃
Psalms 31:2 (31:3) הטה אלי אזנך מהרה הצילני היה לי לצור מעוז לבית מצודות להושׁיעני׃
Psalms 31:3 (31:4) כי סלעי ומצודתי אתה ולמען שׁמך תנחני ותנהלני׃
Psalms 31:4 (31:5) תוציאני מרשׁת זו טמנו לי כי אתה מעוזי׃
Psalms 31:5 (31:6) בידך אפקיד רוחי פדיתה אותי יהוה אל אמת׃
Psalms 31:6 (31:7) שׂנאתי השׁמרים הבלי שׁוא ואני אל יהוה בטחתי׃
Psalms 31:7 (31:8) אגילה ואשׂמחה בחסדך אשׁר ראית את עניי ידעת בצרות נפשׁי׃
Psalms 31:8 (31:9) ולא הסגרתני ביד אויב העמדת במרחב רגלי׃
Psalms 31:9 (31:10) חנני יהוה כי צר לי עשׁשׁה בכעס עיני נפשׁי ובטני׃
Psalms 31:10 (31:11) כי כלו ביגון חיי ושׁנותי באנחה כשׁל בעוני כחי ועצמי עשׁשׁו׃
Psalms 31:11 (31:12) מכל צררי הייתי חרפה ולשׁכני מאד ופחד למידעי ראי בחוץ נדדו ממני׃
Psalms 31:12 (31:13) נשׁכחתי כמת מלב הייתי ככלי אבד׃
Psalms 31:13 (31:14) כי שׁמעתי דבת רבים מגור מסביב בהוסדם יחד עלי לקחת נפשׁי זממו׃
Psalms 31:14 (31:15) ואני עליך בטחתי יהוה אמרתי אלהי אתה׃
Psalms 31:15 (31:16) בידך עתתי הצילני מיד אויבי ומרדפי׃
Psalms 31:16 (31:17) האירה פניך על עבדך הושׁיעני בחסדך׃
Psalms 31:17 (31:18) יהוה אל אבושׁה כי קראתיך יבשׁו רשׁעים ידמו לשׁאול׃
Psalms 31:18 (31:19) תאלמנה שׂפתי שׁקר הדברות על צדיק עתק בגאוה ובוז׃
Psalms 31:19 (31:20) מה רב טובך אשׁר צפנת ליראיך פעלת לחסים בך נגד בני אדם׃
Psalms 31:20 (31:21) תסתירם בסתר פניך מרכסי אישׁ תצפנם בסכה מריב לשׁנות׃
Psalms 31:21 (31:22) ברוך יהוה כי הפליא חסדו לי בעיר מצור׃
Psalms 31:22 (31:23) ואני אמרתי בחפזי נגרזתי מנגד עיניך אכן שׁמעת קול תחנוני בשׁועי אליך׃
Psalms 31:23 (31:24) אהבו את יהוה כל חסידיו אמונים נצר יהוה ומשׁלם על יתר עשׂה גאוה׃
Psalms 31:24 (31:25) חזקו ויאמץ לבבכם כל המיחלים ליהוה׃
Psalms 32:1 לדוד משׂכיל אשׁרי נשׂוי פשׁע כסוי חטאה׃
Psalms 32:2 אשׁרי אדם לא יחשׁב יהוה לו עון ואין ברוחו רמיה׃
Psalms 32:3 כי החרשׁתי בלו עצמי בשׁאגתי כל היום׃
Psalms 32:4 כי יומם ולילה תכבד עלי ידך נהפך לשׁדי בחרבני קיץ סלה׃
Psalms 32:5 חטאתי אודיעך ועוני לא כסיתי אמרתי אודה עלי פשׁעי ליהוה ואתה נשׂאת עון חטאתי סלה׃
Psalms 32:6 על זאת יתפלל כל חסיד אליך לעת מצא רק לשׁטף מים רבים אליו לא יגיעו׃
Psalms 32:7 אתה סתר לי מצר תצרני רני פלט תסובבני סלה׃
Psalms 32:8 אשׂכילך ואורך בדרך זו תלך איעצה עליך עיני׃
Psalms 32:9 אל תהיו כסוס כפרד אין הבין במתג ורסן עדיו לבלום בל קרב אליך׃
Psalms 32:10 רבים מכאובים לרשׁע והבוטח ביהוה חסד יסובבנו׃
Psalms 32:11 שׂמחו ביהוה וגילו צדיקים והרנינו כל ישׁרי לב׃
Psalms 33:1 רננו צדיקים ביהוה לישׁרים נאוה תהלה׃
Psalms 33:2 הודו ליהוה בכנור בנבל עשׂור זמרו׃
Psalms 33:3 שׁירו לו שׁיר חדשׁ היטיבו נגן בתרועה׃
Psalms 33:4 כי ישׁר דבר יהוה וכל מעשׂהו באמונה׃
Psalms 33:5 אהב צדקה ומשׁפט חסד יהוה מלאה הארץ׃
Psalms 33:6 בדבר יהוה שׁמים נעשׂו וברוח פיו כל צבאם׃
Psalms 33:7 כנס כנד מי הים נתן באצרות תהומות׃
Psalms 33:8 ייראו מיהוה כל הארץ ממנו יגורו כל ישׁבי תבל׃
Psalms 33:9 כי הוא אמר ויהי הוא צוה ויעמד׃
Psalms 33:10 יהוה הפיר עצת גוים הניא מחשׁבות עמים׃
Psalms 33:11 עצת יהוה לעולם תעמד מחשׁבות לבו לדר ודר׃
Psalms 33:12 אשׁרי הגוי אשׁר יהוה אלהיו העם בחר לנחלה׃
Psalms 33:13 משׁמים הביט יהוה ראה את כל בני האדם׃
Psalms 33:14 ממכון שׁבתו השׁגיח אל כל ישׁבי הארץ׃
Psalms 33:15 היצר יחד לבם המבין אל כל מעשׂיהם׃
Psalms 33:16 אין המלך נושׁע ברב חיל גבור לא ינצל ברב כח׃
Psalms 33:17 שׁקר הסוס לתשׁועה וברב חילו לא ימלט׃
Psalms 33:18 הנה עין יהוה אל יראיו למיחלים לחסדו׃
Psalms 33:19 להציל ממות נפשׁם ולחיותם ברעב׃
Psalms 33:20 נפשׁנו חכתה ליהוה עזרנו ומגננו הוא׃
Psalms 33:21 כי בו ישׂמח לבנו כי בשׁם קדשׁו בטחנו׃
Psalms 33:22 יהי חסדך יהוה עלינו כאשׁר יחלנו׃
Psalms 34:1 לדוד בשׁנותו את טעמו לפני אבימלך ויגרשׁהו וילך׃ (34:2) אברכה את יהוה בכל עת תמיד תהלתו בפי׃
Psalms 34:2 (34:3) ביהוה תתהלל נפשׁי ישׁמעו ענוים וישׂמחו׃
Psalms 34:3 (34:4) גדלו ליהוה אתי ונרוממה שׁמו יחדו׃
Psalms 34:4 (34:5) דרשׁתי את יהוה וענני ומכל מגורותי הצילני׃
Psalms 34:5 (34:6) הביטו אליו ונהרו ופניהם אל יחפרו׃
Psalms 34:6 (34:7) זה עני קרא ויהוה שׁמע ומכל צרותיו הושׁיעו׃
Psalms 34:7 (34:8) חנה מלאך יהוה סביב ליראיו ויחלצם׃
Psalms 34:8 (34:9) טעמו וראו כי טוב יהוה אשׁרי הגבר יחסה׃
Psalms 34:9 (34:10) יראו את יהוה קדשׁיו כי אין מחסור ליראיו׃
Psalms 34:10 (34:11) כפירים רשׁו ורעבו ודרשׁי יהוה לא יחסרו כל טוב׃
Psalms 34:11 (34:12) לכו בנים שׁמעו לי יראת יהוה אלמדכם׃
Psalms 34:12 (34:13) מי האישׁ החפץ חיים אהב ימים לראות טוב׃
Psalms 34:13 (34:14) נצר לשׁונך מרע ושׂפתיך מדבר מרמה׃
Psalms 34:14 (34:15) סור מרע ועשׂה טוב בקשׁ שׁלום ורדפהו׃
Psalms 34:15 (34:16) עיני יהוה אל צדיקים ואזניו אל שׁועתם׃
Psalms 34:16 (34:17) פני יהוה בעשׂי רע להכרית מארץ זכרם׃
Psalms 34:17 (34:18) צעקו ויהוה שׁמע ומכל צרותם הצילם׃
Psalms 34:18 (34:19) קרוב יהוה לנשׁברי לב ואת דכאי רוח יושׁיע׃
Psalms 34:19 (34:20) רבות רעות צדיק ומכלם יצילנו יהוה׃
Psalms 34:20 (34:21) שׁמר כל עצמותיו אחת מהנה לא נשׁברה׃
Psalms 34:21 (34:22) תמותת רשׁע רעה ושׂנאי צדיק יאשׁמו׃
Psalms 34:22 (34:23) פודה יהוה נפשׁ עבדיו ולא יאשׁמו כל החסים׃
Psalms 35:1 לדוד ריבה יהוה את יריבי לחם את לחמי׃
Psalms 35:2 החזק מגן וצנה וקומה בעזרתי׃
Psalms 35:3 והרק חנית וסגר לקראת רדפי אמר לנפשׁי ישׁעתך אני׃
Psalms 35:4 יבשׁו ויכלמו מבקשׁי נפשׁי יסגו אחור ויחפרו חשׁבי רעתי׃
Psalms 35:5 יהיו כמץ לפני רוח ומלאך יהוה דוחה׃
Psalms 35:6 יהי דרכם חשׁך וחלקלקות ומלאך יהוה רדפם׃
Psalms 35:7 כי חנם טמנו לי שׁחת רשׁתם חנם חפרו לנפשׁי׃
Psalms 35:8 תבואהו שׁואה לא ידע ורשׁתו אשׁר טמן תלכדו בשׁואה יפל׃
Psalms 35:9 ונפשׁי תגיל ביהוה תשׂישׂ בישׁועתו׃
Psalms 35:10 כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃
Psalms 35:11 יקומון עדי חמס אשׁר לא ידעתי ישׁאלוני׃
Psalms 35:12 ישׁלמוני רעה תחת טובה שׁכול לנפשׁי׃
Psalms 35:13 ואני בחלותם לבושׁי שׂק עניתי בצום נפשׁי ותפלתי על חיקי תשׁוב׃
Psalms 35:14 כרע כאח לי התהלכתי כאבל אם קדר שׁחותי׃
Psalms 35:15 ובצלעי שׂמחו ונאספו נאספו עלי נכים ולא ידעתי קרעו ולא דמו׃
Psalms 35:16 בחנפי לעגי מעוג חרק עלי שׁנימו׃
Psalms 35:17 אדני כמה תראה השׁיבה נפשׁי משׁאיהם מכפירים יחידתי׃
Psalms 35:18 אודך בקהל רב בעם עצום אהללך׃
Psalms 35:19 אל ישׂמחו לי איבי שׁקר שׂנאי חנם יקרצו עין׃
Psalms 35:20 כי לא שׁלום ידברו ועל רגעי ארץ דברי מרמות יחשׁבון׃
Psalms 35:21 וירחיבו עלי פיהם אמרו האח האח ראתה עינינו׃
Psalms 35:22 ראיתה יהוה אל תחרשׁ אדני אל תרחק ממני׃
Psalms 35:23 העירה והקיצה למשׁפטי אלהי ואדני לריבי׃
Psalms 35:24 שׁפטני כצדקך יהוה אלהי ואל ישׂמחו׃
Psalms 35:25 אל יאמרו בלבם האח נפשׁנו אל יאמרו בלענוהו׃
Psalms 35:26 יבשׁו ויחפרו יחדו שׂמחי רעתי ילבשׁו בשׁת וכלמה המגדילים עלי׃
Psalms 35:27 ירנו וישׂמחו חפצי צדקי ויאמרו תמיד יגדל יהוה החפץ שׁלום עבדו׃
Psalms 35:28 ולשׁוני תהגה צדקך כל היום תהלתך׃
Psalms 36:1 למנצח לעבד יהוה לדוד׃ (36:2) נאם פשׁע לרשׁע בקרב לבי אין פחד אלהים לנגד עיניו׃
Psalms 36:2 (36:3) כי החליק אליו בעיניו למצא עונו לשׂנא׃
Psalms 36:3 (36:4) דברי פיו און ומרמה חדל להשׂכיל להיטיב׃
Psalms 36:4 (36:5) און יחשׁב על משׁכבו יתיצב על דרך לא טוב רע לא ימאס׃
Psalms 36:5 (36:6) יהוה בהשׁמים חסדך אמונתך עד שׁחקים׃
Psalms 36:6 (36:7) צדקתך כהררי אל משׁפטך תהום רבה אדם ובהמה תושׁיע יהוה׃
Psalms 36:7 (36:8) מה יקר חסדך אלהים ובני אדם בצל כנפיך יחסיון׃
Psalms 36:8 (36:9) ירוין מדשׁן ביתך ונחל עדניך תשׁקם׃
Psalms 36:9 (36:10) כי עמך מקור חיים באורך נראה אור׃
Psalms 36:10 (36:11) משׁך חסדך לידעיך וצדקתך לישׁרי לב׃
Psalms 36:11 (36:12) אל תבואני רגל גאוה ויד רשׁעים אל תנדני׃
Psalms 36:12 (36:13) שׁם נפלו פעלי און דחו ולא יכלו קום׃
Psalms 37:1 לדוד אל תתחר במרעים אל תקנא בעשׂי עולה׃
Psalms 37:2 כי כחציר מהרה ימלו וכירק דשׁא יבולון׃
Psalms 37:3 בטח ביהוה ועשׂה טוב שׁכן ארץ ורעה אמונה׃
Psalms 37:4 והתענג על יהוה ויתן לך משׁאלת לבך׃
Psalms 37:5 גול על יהוה דרכך ובטח עליו והוא יעשׂה׃
Psalms 37:6 והוציא כאור צדקך ומשׁפטך כצהרים׃
Psalms 37:7 דום ליהוה והתחולל לו אל תתחר במצליח דרכו באישׁ עשׂה מזמות׃
Psalms 37:8 הרף מאף ועזב חמה אל תתחר אך להרע׃
Psalms 37:9 כי מרעים יכרתון וקוי יהוה המה יירשׁו ארץ׃
Psalms 37:10 ועוד מעט ואין רשׁע והתבוננת על מקומו ואיננו׃
Psalms 37:11 וענוים יירשׁו ארץ והתענגו על רב שׁלום׃
Psalms 37:12 זמם רשׁע לצדיק וחרק עליו שׁניו׃
Psalms 37:13 אדני ישׂחק לו כי ראה כי יבא יומו׃
Psalms 37:14 חרב פתחו רשׁעים ודרכו קשׁתם להפיל עני ואביון לטבוח ישׁרי דרך׃
Psalms 37:15 חרבם תבוא בלבם וקשׁתותם תשׁברנה׃
Psalms 37:16 טוב מעט לצדיק מהמון רשׁעים רבים׃
Psalms 37:17 כי זרועות רשׁעים תשׁברנה וסומך צדיקים יהוה׃
Psalms 37:18 יודע יהוה ימי תמימם ונחלתם לעולם תהיה׃
Psalms 37:19 לא יבשׁו בעת רעה ובימי רעבון ישׂבעו׃
Psalms 37:20 כי רשׁעים יאבדו ואיבי יהוה כיקר כרים כלו בעשׁן כלו׃
Psalms 37:21 לוה רשׁע ולא ישׁלם וצדיק חונן ונותן׃
Psalms 37:22 כי מברכיו יירשׁו ארץ ומקלליו יכרתו׃
Psalms 37:23 מיהוה מצעדי גבר כוננו ודרכו יחפץ׃
Psalms 37:24 כי יפל לא יוטל כי יהוה סומך ידו׃
Psalms 37:25 נער הייתי גם זקנתי ולא ראיתי צדיק נעזב וזרעו מבקשׁ לחם׃
Psalms 37:26 כל היום חונן ומלוה וזרעו לברכה׃
Psalms 37:27 סור מרע ועשׂה טוב ושׁכן לעולם׃
Psalms 37:28 כי יהוה אהב משׁפט ולא יעזב את חסידיו לעולם נשׁמרו וזרע רשׁעים נכרת׃
Psalms 37:29 צדיקים יירשׁו ארץ וישׁכנו לעד עליה׃
Psalms 37:30 פי צדיק יהגה חכמה ולשׁונו תדבר משׁפט׃
Psalms 37:31 תורת אלהיו בלבו לא תמעד אשׁריו׃
Psalms 37:32 צופה רשׁע לצדיק ומבקשׁ להמיתו׃
Psalms 37:33 יהוה לא יעזבנו בידו ולא ירשׁיענו בהשׁפטו׃
Psalms 37:34 קוה אל יהוה ושׁמר דרכו וירוממך לרשׁת ארץ בהכרת רשׁעים תראה׃
Psalms 37:35 ראיתי רשׁע עריץ ומתערה כאזרח רענן׃
Psalms 37:36 ויעבר והנה איננו ואבקשׁהו ולא נמצא׃
Psalms 37:37 שׁמר תם וראה ישׁר כי אחרית לאישׁ שׁלום׃
Psalms 37:38 ופשׁעים נשׁמדו יחדו אחרית רשׁעים נכרתה׃
Psalms 37:39 ותשׁועת צדיקים מיהוה מעוזם בעת צרה׃
Psalms 37:40 ויעזרם יהוה ויפלטם יפלטם מרשׁעים ויושׁיעם כי חסו׃
Psalms 38:1 מזמור לדוד להזכיר׃ (38:2) יהוה אל בקצפך תוכיחני ובחמתך תיסרני׃
Psalms 38:2 (38:3) כי חציך נחתו בי ותנחת עלי ידך׃
Psalms 38:3 (38:4) אין מתם בבשׂרי מפני זעמך אין שׁלום בעצמי מפני חטאתי׃
Psalms 38:4 (38:5) כי עונתי עברו ראשׁי כמשׂא כבד יכבדו ממני׃
Psalms 38:5 (38:6) הבאישׁו נמקו חבורתי מפני אולתי׃
Psalms 38:6 (38:7) נעויתי שׁחתי עד מאד כל היום קדר הלכתי׃
Psalms 38:7 (38:8) כי כסלי מלאו נקלה ואין מתם בבשׂרי׃
Psalms 38:8 (38:9) נפוגותי ונדכיתי עד מאד שׁאגתי מנהמת לבי׃
Psalms 38:9 (38:10) אדני נגדך כל תאותי ואנחתי ממך לא נסתרה׃
Psalms 38:10 (38:11) לבי סחרחר עזבני כחי ואור עיני גם הם אין אתי׃
Psalms 38:11 (38:12) אהבי ורעי מנגד נגעי יעמדו וקרובי מרחק עמדו׃
Psalms 38:12 (38:13) וינקשׁו מבקשׁי נפשׁי ודרשׁי רעתי דברו הוות ומרמות כל היום יהגו׃
Psalms 38:13 (38:14) ואני כחרשׁ לא אשׁמע וכאלם לא יפתח פיו׃
Psalms 38:14 (38:15) ואהי כאישׁ אשׁר לא שׁמע ואין בפיו תוכחות׃
Psalms 38:15 (38:16) כי לך יהוה הוחלתי אתה תענה אדני אלהי׃
Psalms 38:16 (38:17) כי אמרתי פן ישׂמחו לי במוט רגלי עלי הגדילו׃
Psalms 38:17 (38:18) כי אני לצלע נכון ומכאובי נגדי תמיד׃
Psalms 38:18 (38:19) כי עוני אגיד אדאג מחטאתי׃
Psalms 38:19 (38:20) ואיבי חיים עצמו ורבו שׂנאי שׁקר׃
Psalms 38:20 (38:21) ומשׁלמי רעה תחת טובה ישׂטנוני תחת רדופי טוב׃
Psalms 38:21 (38:22) אל תעזבני יהוה אלהי אל תרחק ממני׃
Psalms 38:22 (38:23) חושׁה לעזרתי אדני תשׁועתי׃
Psalms 39:1 למנצח לידיתון מזמור לדוד׃ (39:2) אמרתי אשׁמרה דרכי מחטוא בלשׁוני אשׁמרה לפי מחסום בעד רשׁע לנגדי׃
Psalms 39:2 (39:3) נאלמתי דומיה החשׁיתי מטוב וכאבי נעכר׃
Psalms 39:3 (39:4) חם לבי בקרבי בהגיגי תבער אשׁ דברתי בלשׁוני׃
Psalms 39:4 (39:5) הודיעני יהוה קצי ומדת ימי מה היא אדעה מה חדל אני׃
Psalms 39:5 (39:6) הנה טפחות נתתה ימי וחלדי כאין נגדך אך כל הבל כל אדם נצב סלה׃
Psalms 39:6 (39:7) אך בצלם יתהלך אישׁ אך הבל יהמיון יצבר ולא ידע מי אספם׃
Psalms 39:7 (39:8) ועתה מה קויתי אדני תוחלתי לך היא׃
Psalms 39:8 (39:9) מכל פשׁעי הצילני חרפת נבל אל תשׂימני׃
Psalms 39:9 (39:10) נאלמתי לא אפתח פי כי אתה עשׂית׃
Psalms 39:10 (39:11) הסר מעלי נגעך מתגרת ידך אני כליתי׃
Psalms 39:11 (39:12) בתוכחות על עון יסרת אישׁ ותמס כעשׁ חמודו אך הבל כל אדם סלה׃
Psalms 39:12 (39:13) שׁמעה תפלתי יהוה ושׁועתי האזינה אל דמעתי אל תחרשׁ כי גר אנכי עמך תושׁב ככל אבותי׃
Psalms 39:13 (39:14) השׁע ממני ואבליגה בטרם אלך ואינני׃
Psalms 40:1 למנצח לדוד מזמור׃ (40:2) קוה קויתי יהוה ויט אלי וישׁמע שׁועתי׃
Psalms 40:2 (40:3) ויעלני מבור שׁאון מטיט היון ויקם על סלע רגלי כונן אשׁרי׃
Psalms 40:3 (40:4) ויתן בפי שׁיר חדשׁ תהלה לאלהינו יראו רבים וייראו ויבטחו ביהוה׃
Psalms 40:4 (40:5) אשׁרי הגבר אשׁר שׂם יהוה מבטחו ולא פנה אל רהבים ושׂטי כזב׃
Psalms 40:5 (40:6) רבות עשׂית אתה יהוה אלהי נפלאתיך ומחשׁבתיך אלינו אין ערך אליך אגידה ואדברה עצמו מספר׃
Psalms 40:6 (40:7) זבח ומנחה לא חפצת אזנים כרית לי עולה וחטאה לא שׁאלת׃
Psalms 40:7 (40:8) אז אמרתי הנה באתי במגלת ספר כתוב עלי׃
Psalms 40:8 (40:9) לעשׂות רצונך אלהי חפצתי ותורתך בתוך מעי׃
Psalms 40:9 (40:10) בשׂרתי צדק בקהל רב הנה שׂפתי לא אכלא יהוה אתה ידעת׃
Psalms 40:10 (40:11) צדקתך לא כסיתי בתוך לבי אמונתך ותשׁועתך אמרתי לא כחדתי חסדך ואמתך לקהל רב׃
Psalms 40:11 (40:12) אתה יהוה לא תכלא רחמיך ממני חסדך ואמתך תמיד יצרוני׃
Psalms 40:12 (40:13) כי אפפו עלי רעות עד אין מספר השׂיגוני עונתי ולא יכלתי לראות עצמו משׂערות ראשׁי ולבי עזבני׃
Psalms 40:13 (40:14) רצה יהוה להצילני יהוה לעזרתי חושׁה׃
Psalms 40:14 (40:15) יבשׁו ויחפרו יחד מבקשׁי נפשׁי לספותה יסגו אחור ויכלמו חפצי רעתי׃
Psalms 40:15 (40:16) ישׁמו על עקב בשׁתם האמרים לי האח האח׃
Psalms 40:16 (40:17) ישׂישׂו וישׂמחו בך כל מבקשׁיך יאמרו תמיד יגדל יהוה אהבי תשׁועתך׃
Psalms 40:17 (40:18) ואני עני ואביון אדני יחשׁב לי עזרתי ומפלטי אתה אלהי אל תאחר׃
Psalms 41:1 למנצח מזמור לדוד׃ (41:2) אשׁרי משׂכיל אל דל ביום רעה ימלטהו יהוה׃
Psalms 41:2 (41:3) יהוה ישׁמרהו ויחיהו יאשׁר בארץ ואל תתנהו בנפשׁ איביו׃
Psalms 41:3 (41:4) יהוה יסעדנו על ערשׂ דוי כל משׁכבו הפכת בחליו׃
Psalms 41:4 (41:5) אני אמרתי יהוה חנני רפאה נפשׁי כי חטאתי׃
Psalms 41:5 (41:6) אויבי יאמרו רע לי מתי ימות ואבד שׁמו׃
Psalms 41:6 (41:7) ואם בא לראות שׁוא ידבר לבו יקבץ און לו יצא לחוץ ידבר׃
Psalms 41:7 (41:8) יחד עלי יתלחשׁו כל שׂנאי עלי יחשׁבו רעה׃
Psalms 41:8 (41:9) דבר בליעל יצוק בו ואשׁר שׁכב לא יוסיף לקום׃
Psalms 41:9 (41:10) גם אישׁ שׁלומי אשׁר בטחתי בו אוכל לחמי הגדיל עלי עקב׃
Psalms 41:10 (41:11) ואתה יהוה חנני והקימני ואשׁלמה להם׃
Psalms 41:11 (41:12) בזאת ידעתי כי חפצת בי כי לא יריע איבי עלי׃
Psalms 41:12 (41:13) ואני בתמי תמכת בי ותציבני לפניך לעולם׃
Psalms 41:13 (41:14) ברוך יהוה אלהי ישׂראל מהעולם ועד העולם אמן ואמן׃
Psalms 42:1 למנצח משׂכיל לבני קרח׃ (42:2) כאיל תערג על אפיקי מים כן נפשׁי תערג אליך אלהים׃
Psalms 42:2 (42:3) צמאה נפשׁי לאלהים לאל חי מתי אבוא ואראה פני אלהים׃
Psalms 42:3 (42:4) היתה לי דמעתי לחם יומם ולילה באמר אלי כל היום איה אלהיך׃
Psalms 42:4 (42:5) אלה אזכרה ואשׁפכה עלי נפשׁי כי אעבר בסך אדדם עד בית אלהים בקול רנה ותודה המון חוגג׃
Psalms 42:5 (42:6) מה תשׁתוחחי נפשׁי ותהמי עלי הוחילי לאלהים כי עוד אודנו ישׁועות פניו׃
Psalms 42:6 (42:7) אלהי עלי נפשׁי תשׁתוחח על כן אזכרך מארץ ירדן וחרמונים מהר מצער׃
Psalms 42:7 (42:8) תהום אל תהום קורא לקול צנוריך כל משׁבריך וגליך עלי עברו׃
Psalms 42:8 (42:9) יומם יצוה יהוה חסדו ובלילה שׁירה עמי תפלה לאל חיי׃
Psalms 42:9 (42:10) אומרה לאל סלעי למה שׁכחתני למה קדר אלך בלחץ אויב׃
Psalms 42:10 (42:11) ברצח בעצמותי חרפוני צוררי באמרם אלי כל היום איה אלהיך׃
Psalms 42:11 (42:12) מה תשׁתוחחי נפשׁי ומה תהמי עלי הוחילי לאלהים כי עוד אודנו ישׁועת פני ואלהי׃
Psalms 43:1 שׁפטני אלהים וריבה ריבי מגוי לא חסיד מאישׁ מרמה ועולה תפלטני׃
Psalms 43:2 כי אתה אלהי מעוזי למה זנחתני למה קדר אתהלך בלחץ אויב׃
Psalms 43:3 שׁלח אורך ואמתך המה ינחוני יביאוני אל הר קדשׁך ואל משׁכנותיך׃
Psalms 43:4 ואבואה אל מזבח אלהים אל אל שׂמחת גילי ואודך בכנור אלהים אלהי׃
Psalms 43:5 מה תשׁתוחחי נפשׁי ומה תהמי עלי הוחילי לאלהים כי עוד אודנו ישׁועת פני ואלהי׃
Psalms 44:1 למנצח לבני קרח משׂכיל׃ (44:2) אלהים באזנינו שׁמענו אבותינו ספרו לנו פעל פעלת בימיהם בימי קדם׃
Psalms 44:2 (44:3) אתה ידך גוים הורשׁת ותטעם תרע לאמים ותשׁלחם׃
Psalms 44:3 (44:4) כי לא בחרבם ירשׁו ארץ וזרועם לא הושׁיעה למו כי ימינך וזרועך ואור פניך כי רציתם׃
Psalms 44:4 (44:5) אתה הוא מלכי אלהים צוה ישׁועות יעקב׃
Psalms 44:5 (44:6) בך צרינו ננגח בשׁמך נבוס קמינו׃
Psalms 44:6 (44:7) כי לא בקשׁתי אבטח וחרבי לא תושׁיעני׃
Psalms 44:7 (44:8) כי הושׁעתנו מצרינו ומשׂנאינו הבישׁות׃
Psalms 44:8 (44:9) באלהים הללנו כל היום ושׁמך לעולם נודה סלה׃
Psalms 44:9 (44:10) אף זנחת ותכלימנו ולא תצא בצבאותינו׃
Psalms 44:10 (44:11) תשׁיבנו אחור מני צר ומשׂנאינו שׁסו׃
Psalms 44:11 (44:12) תתננו כצאן מאכל ובגוים זריתנו׃
Psalms 44:12 (44:13) תמכר עמך בלא הון ולא רבית במחיריהם׃
Psalms 44:13 (44:14) תשׂימנו חרפה לשׁכנינו לעג וקלס לסביבותינו׃
Psalms 44:14 (44:15) תשׂימנו משׁל בגוים מנוד ראשׁ בל אמים׃
Psalms 44:15 (44:16) כל היום כלמתי נגדי ובשׁת פני כסתני׃
Psalms 44:16 (44:17) מקול מחרף ומגדף מפני אויב ומתנקם׃
Psalms 44:17 (44:18) כל זאת באתנו ולא שׁכחנוך ולא שׁקרנו בבריתך׃
Psalms 44:18 (44:19) לא נסוג אחור לבנו ותט אשׁרינו מני ארחך׃
Psalms 44:19 (44:20) כי דכיתנו במקום תנים ותכס עלינו בצלמות׃
Psalms 44:20 (44:21) אם שׁכחנו שׁם אלהינו ונפרשׂ כפינו לאל זר׃
Psalms 44:21 (44:22) הלא אלהים יחקר זאת כי הוא ידע תעלמות לב׃
Psalms 44:22 (44:23) כי עליך הרגנו כל היום נחשׁבנו כצאן טבחה׃
Psalms 44:23 (44:24) עורה למה תישׁן אדני הקיצה אל תזנח לנצח׃
Psalms 44:24 (44:25) למה פניך תסתיר תשׁכח ענינו ולחצנו׃
Psalms 44:25 (44:26) כי שׁחה לעפר נפשׁנו דבקה לארץ בטננו׃
Psalms 44:26 (44:27) קומה עזרתה לנו ופדנו למען חסדך׃
Psalms 45:1 למנצח על שׁשׁנים לבני קרח משׂכיל שׁיר ידידת׃ (45:2) רחשׁ לבי דבר טוב אני מעשׂי אמר למלך לשׁוני עט סופר מהיר׃
Psalms 45:2 (45:3) יפיפית מבני אדם הוצק חן בשׂפתותיך על כן ברכך אלהים לעולם׃
Psalms 45:3 (45:4) חגור חרבך על ירך גבור הודך והדרך׃
Psalms 45:4 (45:5) והדרך צלח רכב על דבר אמת וענוה צדק ותורך נוראות ימינך׃
Psalms 45:5 (45:6) חציך שׁנונים עמים תחתיך יפלו בלב אויבי המלך׃
Psalms 45:6 (45:7) כסאך אלהים עולם ועד שׁבט מישׁר שׁבט מלכותך׃
Psalms 45:7 (45:8) אהבת צדק ותשׂנא רשׁע על כן משׁחך אלהים אלהיך שׁמן שׂשׂון מחבריך׃
Psalms 45:8 (45:9) מר ואהלות קציעות כל בגדתיך מן היכלי שׁן מני שׂמחוך׃
Psalms 45:9 (45:10) בנות מלכים ביקרותיך נצבה שׁגל לימינך בכתם אופיר׃
Psalms 45:10 (45:11) שׁמעי בת וראי והטי אזנך ושׁכחי עמך ובית אביך׃
Psalms 45:11 (45:12) ויתאו המלך יפיך כי הוא אדניך והשׁתחוי׃
Psalms 45:12 (45:13) ובת צר במנחה פניך יחלו עשׁירי עם׃
Psalms 45:13 (45:14) כל כבודה בת מלך פנימה ממשׁבצות זהב לבושׁה׃
Psalms 45:14 (45:15) לרקמות תובל למלך בתולות אחריה רעותיה מובאות׃
Psalms 45:15 (45:16) תובלנה בשׂמחת וגיל תבאינה בהיכל מלך׃
Psalms 45:16 (45:17) תחת אבתיך יהיו בניך תשׁיתמו לשׂרים בכל הארץ׃
Psalms 45:17 (45:18) אזכירה שׁמך בכל דר ודר על כן עמים יהודך לעלם ועד׃
Psalms 46:1 למנצח לבני קרח על עלמות שׁיר׃ (46:2) אלהים לנו מחסה ועז עזרה בצרות נמצא מאד׃
Psalms 46:2 (46:3) על כן לא נירא בהמיר ארץ ובמוט הרים בלב ימים׃
Psalms 46:3 (46:4) יהמו יחמרו מימיו ירעשׁו הרים בגאותו סלה׃
Psalms 46:4 (46:5) נהר פלגיו ישׂמחו עיר אלהים קדשׁ משׁכני עליון׃
Psalms 46:5 (46:6) אלהים בקרבה בל תמוט יעזרה אלהים לפנות בקר׃
Psalms 46:6 (46:7) המו גוים מטו ממלכות נתן בקולו תמוג ארץ׃
Psalms 46:7 (46:8) יהוה צבאות עמנו משׂגב לנו אלהי יעקב סלה׃
Psalms 46:8 (46:9) לכו חזו מפעלות יהוה אשׁר שׂם שׁמות בארץ׃
Psalms 46:9 (46:10) משׁבית מלחמות עד קצה הארץ קשׁת ישׁבר וקצץ חנית עגלות ישׂרף באשׁ׃
Psalms 46:10 (46:11) הרפו ודעו כי אנכי אלהים ארום בגוים ארום בארץ׃
Psalms 46:11 (46:12) יהוה צבאות עמנו משׂגב לנו אלהי יעקב סלה׃
Psalms 47:1 למנצח לבני קרח מזמור׃ (47:2) כל העמים תקעו כף הריעו לאלהים בקול רנה׃
Psalms 47:2 (47:3) כי יהוה עליון נורא מלך גדול על כל הארץ׃
Psalms 47:3 (47:4) ידבר עמים תחתינו ולאמים תחת רגלינו׃
Psalms 47:4 (47:5) יבחר לנו את נחלתנו את גאון יעקב אשׁר אהב סלה׃
Psalms 47:5 (47:6) עלה אלהים בתרועה יהוה בקול שׁופר׃
Psalms 47:6 (47:7) זמרו אלהים זמרו זמרו למלכנו זמרו׃
Psalms 47:7 (47:8) כי מלך כל הארץ אלהים זמרו משׂכיל׃
Psalms 47:8 (47:9) מלך אלהים על גוים אלהים ישׁב על כסא קדשׁו׃
Psalms 47:9 (47:10) נדיבי עמים נאספו עם אלהי אברהם כי לאלהים מגני ארץ מאד נעלה׃
Psalms 48:1 שׁיר מזמור לבני קרח׃ (48:2) גדול יהוה ומהלל מאד בעיר אלהינו הר קדשׁו׃
Psalms 48:2 (48:3) יפה נוף משׂושׂ כל הארץ הר ציון ירכתי צפון קרית מלך רב׃
Psalms 48:3 (48:4) אלהים בארמנותיה נודע למשׂגב׃
Psalms 48:4 (48:5) כי הנה המלכים נועדו עברו יחדו׃
Psalms 48:5 (48:6) המה ראו כן תמהו נבהלו נחפזו׃
Psalms 48:6 (48:7) רעדה אחזתם שׁם חיל כיולדה׃
Psalms 48:7 (48:8) ברוח קדים תשׁבר אניות תרשׁישׁ׃
Psalms 48:8 (48:9) כאשׁר שׁמענו כן ראינו בעיר יהוה צבאות בעיר אלהינו אלהים יכוננה עד עולם סלה׃
Psalms 48:9 (48:10) דמינו אלהים חסדך בקרב היכלך׃
Psalms 48:10 (48:11) כשׁמך אלהים כן תהלתך על קצוי ארץ צדק מלאה ימינך׃
Psalms 48:11 (48:12) ישׂמח הר ציון תגלנה בנות יהודה למען משׁפטיך׃
Psalms 48:12 (48:13) סבו ציון והקיפוה ספרו מגדליה׃
Psalms 48:13 (48:14) שׁיתו לבכם לחילה פסגו ארמנותיה למען תספרו לדור אחרון׃
Psalms 48:14 (48:15) כי זה אלהים אלהינו עולם ועד הוא ינהגנו על מות׃
Psalms 49:1 למנצח לבני קרח מזמור׃ (49:2) שׁמעו זאת כל העמים האזינו כל ישׁבי חלד׃
Psalms 49:2 (49:3) גם בני אדם גם בני אישׁ יחד עשׁיר ואביון׃
Psalms 49:3 (49:4) פי ידבר חכמות והגות לבי תבונות׃
Psalms 49:4 (49:5) אטה למשׁל אזני אפתח בכנור חידתי׃
Psalms 49:5 (49:6) למה אירא בימי רע עון עקבי יסובני׃
Psalms 49:6 (49:7) הבטחים על חילם וברב עשׁרם יתהללו׃
Psalms 49:7 (49:8) אח לא פדה יפדה אישׁ לא יתן לאלהים כפרו׃
Psalms 49:8 (49:9) ויקר פדיון נפשׁם וחדל לעולם׃
Psalms 49:9 (49:10) ויחי עוד לנצח לא יראה השׁחת׃
Psalms 49:10 (49:11) כי יראה חכמים ימותו יחד כסיל ובער יאבדו ועזבו לאחרים חילם׃
Psalms 49:11 (49:12) קרבם בתימו לעולם משׁכנתם לדר ודר קראו בשׁמותם עלי אדמות׃
Psalms 49:12 (49:13) ואדם ביקר בל ילין נמשׁל כבהמות נדמו׃
Psalms 49:13 (49:14) זה דרכם כסל למו ואחריהם בפיהם ירצו סלה׃
Psalms 49:14 (49:15) כצאן לשׁאול שׁתו מות ירעם וירדו בם ישׁרים לבקר וצירם לבלות שׁאול מזבל׃
Psalms 49:15 (49:16) אך אלהים יפדה נפשׁי מיד שׁאול כי יקחני סלה׃
Psalms 49:16 (49:17) אל תירא כי יעשׁר אישׁ כי ירבה כבוד ביתו׃
Psalms 49:17 (49:18) כי לא במותו יקח הכל לא ירד אחריו כבודו׃
Psalms 49:18 (49:19) כי נפשׁו בחייו יברך ויודך כי תיטיב׃
Psalms 49:19 (49:20) תבוא עד דור אבותיו עד נצח לא יראו אור׃
Psalms 49:20 (49:21) אדם ביקר ולא יבין נמשׁל כבהמות נדמו׃
Psalms 50:1 מזמור לאסף אל אלהים יהוה דבר ויקרא ארץ ממזרח שׁמשׁ עד מבאו׃
Psalms 50:2 מציון מכלל יפי אלהים הופיע׃
Psalms 50:3 יבא אלהינו ואל יחרשׁ אשׁ לפניו תאכל וסביביו נשׂערה מאד׃
Psalms 50:4 יקרא אל השׁמים מעל ואל הארץ לדין עמו׃
Psalms 50:5 אספו לי חסידי כרתי בריתי עלי זבח׃
Psalms 50:6 ויגידו שׁמים צדקו כי אלהים שׁפט הוא סלה׃
Psalms 50:7 שׁמעה עמי ואדברה ישׂראל ואעידה בך אלהים אלהיך אנכי׃
Psalms 50:8 לא על זבחיך אוכיחך ועולתיך לנגדי תמיד׃
Psalms 50:9 לא אקח מביתך פר ממכלאתיך עתודים׃
Psalms 50:10 כי לי כל חיתו יער בהמות בהררי אלף׃
Psalms 50:11 ידעתי כל עוף הרים וזיז שׂדי עמדי׃
Psalms 50:12 אם ארעב לא אמר לך כי לי תבל ומלאה׃
Psalms 50:13 האוכל בשׂר אבירים ודם עתודים אשׁתה׃
Psalms 50:14 זבח לאלהים תודה ושׁלם לעליון נדריך׃
Psalms 50:15 וקראני ביום צרה אחלצך ותכבדני׃
Psalms 50:16 ולרשׁע אמר אלהים מה לך לספר חקי ותשׂא בריתי עלי פיך׃
Psalms 50:17 ואתה שׂנאת מוסר ותשׁלך דברי אחריך׃
Psalms 50:18 אם ראית גנב ותרץ עמו ועם מנאפים חלקך׃
Psalms 50:19 פיך שׁלחת ברעה ולשׁונך תצמיד מרמה׃
Psalms 50:20 תשׁב באחיך תדבר בבן אמך תתן דפי׃
Psalms 50:21 אלה עשׂית והחרשׁתי דמית היות אהיה כמוך אוכיחך ואערכה לעיניך׃
Psalms 50:22 בינו נא זאת שׁכחי אלוה פן אטרף ואין מציל׃
Psalms 50:23 זבח תודה יכבדנני ושׂם דרך אראנו בישׁע אלהים׃
Psalms 51:1 למנצח מזמור לדוד׃ (51:2) בבוא אליו נתן הנביא כאשׁר בא אל בת-שׁבע׃ (51:3) חנני אלהים כחסדך כרב רחמיך מחה פשׁעי׃
Psalms 51:2 (51:4) הרבה כבסני מעוני ומחטאתי טהרני׃
Psalms 51:3 (51:5) כי פשׁעי אני אדע וחטאתי נגדי תמיד׃
Psalms 51:4 (51:6) לך לבדך חטאתי והרע בעיניך עשׂיתי למען תצדק בדברך תזכה בשׁפטך׃
Psalms 51:5 (51:7) הן בעוון חוללתי ובחטא יחמתני אמי׃
Psalms 51:6 (51:8) הן אמת חפצת בטחות ובסתם חכמה תודיעני׃
Psalms 51:7 (51:9) תחטאני באזוב ואטהר תכבסני ומשׁלג אלבין׃
Psalms 51:8 (51:10) תשׁמיעני שׂשׂון ושׂמחה תגלנה עצמות דכית׃
Psalms 51:9 (51:11) הסתר פניך מחטאי וכל עונתי מחה׃
Psalms 51:10 (51:12) לב טהור ברא לי אלהים ורוח נכון חדשׁ בקרבי׃
Psalms 51:11 (51:13) אל תשׁליכני מלפניך ורוח קדשׁך אל תקח ממני׃
Psalms 51:12 (51:14) השׁיבה לי שׂשׂון ישׁעך ורוח נדיבה תסמכני׃
Psalms 51:13 (51:15) אלמדה פשׁעים דרכיך וחטאים אליך ישׁובו׃
Psalms 51:14 (51:16) הצילני מדמים אלהים אלהי תשׁועתי תרנן לשׁוני צדקתך׃
Psalms 51:15 (51:17) אדני שׂפתי תפתח ופי יגיד תהלתך׃
Psalms 51:16 (51:18) כי לא תחפץ זבח ואתנה עולה לא תרצה׃
Psalms 51:17 (51:19) זבחי אלהים רוח נשׁברה לב נשׁבר ונדכה אלהים לא תבזה׃
Psalms 51:18 (51:20) היטיבה ברצונך את ציון תבנה חומות ירושׁלם׃
Psalms 51:19 (51:21) אז תחפץ זבחי צדק עולה וכליל אז יעלו על מזבחך פרים׃
Psalms 52:1 למנצח משׂכיל לדוד׃ (52:2) בבוא דואג האדמי ויגד לשׁאול ויאמר לו בא דוד אל בית אחימלך׃ (52:3) מה תתהלל ברעה הגבור חסד אל כל היום׃
Psalms 52:2 (52:4) הוות תחשׁב לשׁונך כתער מלטשׁ עשׂה רמיה׃
Psalms 52:3 (52:5) אהבת רע מטוב שׁקר מדבר צדק סלה׃
Psalms 52:4 (52:6) אהבת כל דברי בלע לשׁון מרמה׃
Psalms 52:5 (52:7) גם אל יתצך לנצח יחתך ויסחך מאהל ושׁרשׁך מארץ חיים סלה׃
Psalms 52:6 (52:8) ויראו צדיקים וייראו ועליו ישׂחקו׃
Psalms 52:7 (52:9) הנה הגבר לא ישׂים אלהים מעוזו ויבטח ברב עשׁרו יעז בהותו׃
Psalms 52:8 (52:10) ואני כזית רענן בבית אלהים בטחתי בחסד אלהים עולם ועד׃
Psalms 52:9 (52:11) אודך לעולם כי עשׂית ואקוה שׁמך כי טוב נגד חסידיך׃
Psalms 53:1 למנצח על מחלת משׂכיל לדוד׃ (53:2) אמר נבל בלבו אין אלהים השׁחיתו והתעיבו עול אין עשׂה טוב׃
Psalms 53:2 (53:3) אלהים משׁמים השׁקיף על בני אדם לראות הישׁ משׂכיל דרשׁ את אלהים׃
Psalms 53:3 (53:4) כלו סג יחדו נאלחו אין עשׂה טוב אין גם אחד׃
Psalms 53:4 (53:5) הלא ידעו פעלי און אכלי עמי אכלו לחם אלהים לא קראו׃
Psalms 53:5 (53:6) שׁם פחדו פחד לא היה פחד כי אלהים פזר עצמות חנך הבשׁתה כי אלהים מאסם׃
Psalms 53:6 (53:7) מי יתן מציון ישׁעות ישׂראל בשׁוב אלהים שׁבות עמו יגל יעקב ישׂמח ישׂראל׃
Psalms 54:1 למנצח בנגינת משׂכיל לדוד׃ (54:2) בבוא הזיפים ויאמרו לשׁאול הלא דוד מסתתר עמנו׃ (54:3) אלהים בשׁמך הושׁיעני ובגבורתך תדינני׃
Psalms 54:2 (54:4) אלהים שׁמע תפלתי האזינה לאמרי פי׃
Psalms 54:3 (54:5) כי זרים קמו עלי ועריצים בקשׁו נפשׁי לא שׂמו אלהים לנגדם סלה׃
Psalms 54:4 (54:6) הנה אלהים עזר לי אדני בסמכי נפשׁי׃
Psalms 54:5 (54:7) ישׁוב הרע לשׁררי באמתך הצמיתם׃
Psalms 54:6 (54:8) בנדבה אזבחה לך אודה שׁמך יהוה כי טוב׃
Psalms 54:7 (54:9) כי מכל צרה הצילני ובאיבי ראתה עיני׃
Psalms 55:1 למנצח בנגינת משׂכיל לדוד׃ (55:2) האזינה אלהים תפלתי ואל תתעלם מתחנתי׃
Psalms 55:2 (55:3) הקשׁיבה לי וענני אריד בשׂיחי ואהימה׃
Psalms 55:3 (55:4) מקול אויב מפני עקת רשׁע כי ימיטו עלי און ובאף ישׂטמוני׃
Psalms 55:4 (55:5) לבי יחיל בקרבי ואימות מות נפלו עלי׃
Psalms 55:5 (55:6) יראה ורעד יבא בי ותכסני פלצות׃
Psalms 55:6 (55:7) ואמר מי יתן לי אבר כיונה אעופה ואשׁכנה׃
Psalms 55:7 (55:8) הנה ארחיק נדד אלין במדבר סלה׃
Psalms 55:8 (55:9) אחישׁה מפלט לי מרוח סעה מסער׃
Psalms 55:9 (55:10) בלע אדני פלג לשׁונם כי ראיתי חמס וריב בעיר׃
Psalms 55:10 (55:11) יומם ולילה יסובבה על חומתיה ואון ועמל בקרבה׃
Psalms 55:11 (55:12) הוות בקרבה ולא ימישׁ מרחבה תך ומרמה׃
Psalms 55:12 (55:13) כי לא אויב יחרפני ואשׂא לא משׂנאי עלי הגדיל ואסתר ממנו׃
Psalms 55:13 (55:14) ואתה אנושׁ כערכי אלופי ומידעי׃
Psalms 55:14 (55:15) אשׁר יחדו נמתיק סוד בבית אלהים נהלך ברגשׁ׃
Psalms 55:15 (55:16) ישׁימות עלימו ירדו שׁאול חיים כי רעות במגורם בקרבם׃
Psalms 55:16 (55:17) אני אל אלהים אקרא ויהוה יושׁיעני׃
Psalms 55:17 (55:18) ערב ובקר וצהרים אשׂיחה ואהמה וישׁמע קולי׃
Psalms 55:18 (55:19) פדה בשׁלום נפשׁי מקרב לי כי ברבים היו עמדי׃
Psalms 55:19 (55:20) ישׁמע אל ויענם וישׁב קדם סלה אשׁר אין חליפות למו ולא יראו אלהים׃
Psalms 55:20 (55:21) שׁלח ידיו בשׁלמיו חלל בריתו׃
Psalms 55:21 (55:22) חלקו מחמאת פיו וקרב לבו רכו דבריו משׁמן והמה פתחות׃
Psalms 55:22 (55:23) השׁלך על יהוה יהבך והוא יכלכלך לא יתן לעולם מוט לצדיק׃
Psalms 55:23 (55:24) ואתה אלהים תורדם לבאר שׁחת אנשׁי דמים ומרמה לא יחצו ימיהם ואני אבטח׃
Psalms 56:1 למנצח על יונת אלם רחקים לדוד מכתם באחז אתו פלשׁתים בגת׃ (56:2) חנני אלהים כי שׁאפני אנושׁ כל היום לחם ילחצני׃
Psalms 56:2 (56:3) שׁאפו שׁוררי כל היום כי רבים לחמים לי מרום׃
Psalms 56:3 (56:4) יום אירא אני אליך אבטח׃
Psalms 56:4 (56:5) באלהים אהלל דברו באלהים בטחתי לא אירא מה יעשׂה בשׂר׃
Psalms 56:5 (56:6) כל היום דברי יעצבו עלי כל מחשׁבתם לרע׃
Psalms 56:6 (56:7) יגורו יצפינו המה עקבי ישׁמרו כאשׁר קוו נפשׁי׃
Psalms 56:7 (56:8) על און פלט למו באף עמים הורד אלהים׃
Psalms 56:8 (56:9) נדי ספרתה אתה שׂימה דמעתי בנאדך הלא בספרתך׃
Psalms 56:9 (56:10) אז ישׁובו אויבי אחור ביום אקרא זה ידעתי כי אלהים׃
Psalms 56:10 (56:11) באלהים אהלל דבר ביהוה אהלל דבר׃
Psalms 56:11 (56:12) באלהים בטחתי לא אירא מה יעשׂה אדם׃
Psalms 56:12 (56:13) עלי אלהים נדריך אשׁלם תודת׃
Psalms 56:13 (56:14) כי הצלת נפשׁי ממות הלא רגלי מדחי להתהלך לפני אלהים באור החיים׃
Psalms 57:1 למנצח אל תשׁחת לדוד מכתם בברחו מפני שׁאול במערה׃ (57:2) חנני אלהים חנני כי בך חסיה נפשׁי ובצל כנפיך אחסה עד יעבר הוות׃
Psalms 57:2 (57:3) אקרא לאלהים עליון לאל גמר עלי׃
Psalms 57:3 (57:4) ישׁלח משׁמים ויושׁיעני חרף שׁאפי סלה ישׁלח אלהים חסדו ואמתו׃
Psalms 57:4 (57:5) נפשׁי בתוך לבאם אשׁכבה להטים בני אדם שׁניהם חנית וחצים ולשׁונם חרב חדה׃
Psalms 57:5 (57:6) רומה על השׁמים אלהים על כל הארץ כבודך׃
Psalms 57:6 (57:7) רשׁת הכינו לפעמי כפף נפשׁי כרו לפני שׁיחה נפלו בתוכה סלה׃
Psalms 57:7 (57:8) נכון לבי אלהים נכון לבי אשׁירה ואזמרה׃
Psalms 57:8 (57:9) עורה כבודי עורה הנבל וכנור אעירה שׁחר׃
Psalms 57:9 (57:10) אודך בעמים אדני אזמרך בל אמים׃
Psalms 57:10 (57:11) כי גדל עד שׁמים חסדך ועד שׁחקים אמתך׃
Psalms 57:11 (57:12) רומה על שׁמים אלהים על כל הארץ כבודך׃
Psalms 58:1 למנצח אל תשׁחת לדוד מכתם׃ (58:2) האמנם אלם צדק תדברון מישׁרים תשׁפטו בני אדם׃
Psalms 58:2 (58:3) אף בלב עולת תפעלון בארץ חמס ידיכם תפלסון׃
Psalms 58:3 (58:4) זרו רשׁעים מרחם תעו מבטן דברי כזב׃
Psalms 58:4 (58:5) חמת למו כדמות חמת נחשׁ כמו פתן חרשׁ יאטם אזנו׃
Psalms 58:5 (58:6) אשׁר לא ישׁמע לקול מלחשׁים חובר חברים מחכם׃
Psalms 58:6 (58:7) אלהים הרס שׁנימו בפימו מלתעות כפירים נתץ יהוה׃
Psalms 58:7 (58:8) ימאסו כמו מים יתהלכו למו ידרך חצו כמו יתמללו׃
Psalms 58:8 (58:9) כמו שׁבלול תמס יהלך נפל אשׁת בל חזו שׁמשׁ׃
Psalms 58:9 (58:10) בטרם יבינו סירתיכם אטד כמו חי כמו חרון ישׂערנו׃
Psalms 58:10 (58:11) ישׂמח צדיק כי חזה נקם פעמיו ירחץ בדם הרשׁע׃
Psalms 58:11 (58:12) ויאמר אדם אך פרי לצדיק אך ישׁ אלהים שׁפטים בארץ׃
Psalms 59:1 למנצח אל תשׁחת לדוד מכתם בשׁלח שׁאול וישׁמרו את הבית להמיתו׃ (59:2) הצילני מאיבי אלהי ממתקוממי תשׂגבני׃
Psalms 59:2 (59:3) הצילני מפעלי און ומאנשׁי דמים הושׁיעני׃
Psalms 59:3 (59:4) כי הנה ארבו לנפשׁי יגורו עלי עזים לא פשׁעי ולא חטאתי יהוה׃
Psalms 59:4 (59:5) בלי עון ירוצון ויכוננו עורה לקראתי וראה׃
Psalms 59:5 (59:6) ואתה יהוה אלהים צבאות אלהי ישׂראל הקיצה לפקד כל הגוים אל תחן כל בגדי און סלה׃
Psalms 59:6 (59:7) ישׁובו לערב יהמו ככלב ויסובבו עיר׃
Psalms 59:7 (59:8) הנה יביעון בפיהם חרבות בשׂפתותיהם כי מי שׁמע׃
Psalms 59:8 (59:9) ואתה יהוה תשׂחק למו תלעג לכל גוים׃
Psalms 59:9 (59:10) עזו אליך אשׁמרה כי אלהים משׂגבי׃
Psalms 59:10 (59:11) אלהי חסדו יקדמני אלהים יראני בשׁררי׃
Psalms 59:11 (59:12) אל תהרגם פן ישׁכחו עמי הניעמו בחילך והורידמו מגננו אדני׃
Psalms 59:12 (59:13) חטאת פימו דבר שׂפתימו וילכדו בגאונם ומאלה ומכחשׁ יספרו׃
Psalms 59:13 (59:14) כלה בחמה כלה ואינמו וידעו כי אלהים משׁל ביעקב לאפסי הארץ סלה׃
Psalms 59:14 (59:15) וישׁובו לערב יהמו ככלב ויסובבו עיר׃
Psalms 59:15 (59:16) המה ינועון לאכל אם לא ישׂבעו וילינו׃
Psalms 59:16 (59:17) ואני אשׁיר עזך וארנן 2'ecבקר חסדך כי היית משׂגב לי ומנוס ביום צר׃
Psalms 59:17 (59:18) עזי אליך אזמרה כי אלהים משׂגבי אלהי חסדי׃
Psalms 60:1 למנצח על שׁושׁן עדות מכתם לדוד ללמד׃ (60:2) בהצותו את ארם נהרים ואת ארם צובה וישׁב יואב ויך את אדום בגיא מלח שׁנים עשׂר אלף׃ (60:3) אלהים זנחתנו פרצתנו אנפת תשׁובב
Psalms 60:2 (60:4) הרעשׁתה ארץ פצמתה רפה שׁבריה כי מטה׃
Psalms 60:3 (60:5) הראיתה עמך קשׁה השׁקיתנו יין תרעלה׃
Psalms 60:4 (60:6) נתתה ליראיך נס להתנוסס מפני קשׁט סלה׃
Psalms 60:5 (60:7) למען יחלצון ידידיך הושׁיעה ימינך ועננו׃
Psalms 60:6 (60:8) אלהים דבר בקדשׁו אעלזה אחלקה שׁכם ועמק סכות אמדד׃
Psalms 60:7 (60:9) לי גלעד ולי מנשׁה ואפרים מעוז ראשׁי יהודה מחקקי׃
Psalms 60:8 (60:10) מואב סיר רחצי על אדום אשׁליך נעלי עלי פלשׁת התרעעי׃
Psalms 60:9 (60:11) מי יבלני עיר מצור מי נחני עד אדום׃
Psalms 60:10 (60:12) הלא אתה אלהים זנחתנו ולא תצא אלהים בצבאותינו׃
Psalms 60:11 (60:13) הבה לנו עזרת מצר ושׁוא תשׁועת אדם׃
Psalms 60:12 (60:14) באלהים נעשׂה חיל והוא יבוס צרינו׃
Psalms 61:1 למנצח על נגינת לדוד׃ (61:2) שׁמעה אלהים רנתי הקשׁיבה תפלתי׃
Psalms 61:2 (61:3) מקצה הארץ אליך אקרא בעטף לבי בצור ירום ממני תנחני׃
Psalms 61:3 (61:4) כי היית מחסה לי מגדל עז מפני אויב׃
Psalms 61:4 (61:5) אגורה באהלך עולמים אחסה בסתר כנפיך סלה׃
Psalms 61:5 (61:6) כי אתה אלהים שׁמעת לנדרי נתת ירשׁת יראי שׁמך׃
Psalms 61:6 (61:7) ימים על ימי מלך תוסיף שׁנותיו כמו דר ודר׃
Psalms 61:7 (61:8) ישׁב עולם לפני אלהים חסד ואמת מן ינצרהו׃
Psalms 61:8 (61:9) כן אזמרה שׁמך לעד לשׁלמי נדרי יום יום׃
Psalms 62:1 למנצח על ידותון מזמור לדוד׃ (62:2) אך אל אלהים דומיה נפשׁי ממנו ישׁועתי׃
Psalms 62:2 (62:3) אך הוא צורי וישׁועתי משׂגבי לא אמוט רבה׃
Psalms 62:3 (62:4) עד אנה תהותתו על אישׁ תרצחו כלכם כקיר נטוי גדר הדחויה׃
Psalms 62:4 (62:5) אך משׂאתו יעצו להדיח ירצו כזב בפיו יברכו ובקרבם יקללו סלה׃
Psalms 62:5 (62:6) אך לאלהים דומי נפשׁי כי ממנו תקותי׃
Psalms 62:6 (62:7) אך הוא צורי וישׁועתי משׂגבי לא אמוט׃
Psalms 62:7 (62:8) על אלהים ישׁעי וכבודי צור עזי מחסי באלהים׃
Psalms 62:8 (62:9) בטחו בו בכל עת עם שׁפכו לפניו לבבכם אלהים מחסה לנו סלה׃
Psalms 62:9 (62:10) אך הבל בני אדם כזב בני אישׁ במאזנים לעלות המה מהבל יחד׃
Psalms 62:10 (62:11) אל תבטחו בעשׁק ובגזל אל תהבלו חיל כי ינוב אל תשׁיתו לב׃
Psalms 62:11 (62:12) אחת דבר אלהים שׁתים זו שׁמעתי כי עז לאלהים׃
Psalms 62:12 (62:13) ולך אדני חסד כי אתה תשׁלם לאישׁ כמעשׂהו׃
Psalms 63:1 מזמור לדוד בהיותו במדבר יהודה׃ (63:2) אלהים אלי אתה אשׁחרך צמאה לך נפשׁי כמה לך בשׂרי בארץ ציה ועיף בלי מים׃
Psalms 63:2 (63:3) כן בקדשׁ חזיתיך לראות עזך וכבודך׃
Psalms 63:3 (63:4) כי טוב חסדך מחיים שׂפתי ישׁבחונך׃
Psalms 63:4 (63:5) כן אברכך בחיי בשׁמך אשׂא כפי׃
Psalms 63:5 (63:6) כמו חלב ודשׁן תשׂבע נפשׁי ושׂפתי רננות יהלל פי׃
Psalms 63:6 (63:7) אם זכרתיך על יצועי באשׁמרות אהגה׃
Psalms 63:7 (63:8) כי היית עזרתה לי ובצל כנפיך ארנן׃
Psalms 63:8 (63:9) דבקה נפשׁי אחריך בי תמכה ימינך׃
Psalms 63:9 (63:10) והמה לשׁואה יבקשׁו נפשׁי יבאו בתחתיות הארץ׃
Psalms 63:10 (63:11) יגירהו על ידי חרב מנת שׁעלים יהיו׃
Psalms 63:11 (63:12) והמלך ישׂמח באלהים יתהלל כל הנשׁבע בו כי יסכר פי דוברי שׁקר׃
Psalms 64:1 למנצח מזמור לדוד׃ (64:2) שׁמע אלהים קולי בשׂיחי מפחד אויב תצר חיי׃
Psalms 64:2 (64:3) תסתירני מסוד מרעים מרגשׁת פעלי און׃
Psalms 64:3 (64:4) אשׁר שׁננו כחרב לשׁונם דרכו חצם דבר מר׃
Psalms 64:4 (64:5) לירות במסתרים תם פתאם ירהו ולא ייראו׃
Psalms 64:5 (64:6) יחזקו למו דבר רע יספרו לטמון מוקשׁים אמרו מי יראה׃
Psalms 64:6 (64:7) יחפשׂו עולת תמנו חפשׂ מחפשׂ וקרב אישׁ ולב עמק׃
Psalms 64:7 (64:8) וירם אלהים חץ פתאום היו מכותם׃
Psalms 64:8 (64:9) ויכשׁילוהו עלימו לשׁונם יתנדדו כל ראה׃
Psalms 64:9 (64:10) וייראו כל אדם ויגידו פעל אלהים ומעשׂהו השׂכילו׃
Psalms 64:10 (64:11) ישׂמח צדיק ביהוה וחסה בו ויתהללו כל ישׁרי לב׃
Psalms 65:1 למנצח מזמור לדוד שׁיר׃ (65:2) לך דמיה תהלה אלהים בציון ולך ישׁלם נדר׃
Psalms 65:2 (65:3) שׁמע תפלה עדיך כל בשׂר יבאו׃
Psalms 65:3 (65:4) דברי עונת גברו מני פשׁעינו אתה תכפרם׃
Psalms 65:4 (65:5) אשׁרי תבחר ותקרב ישׁכן חצריך נשׂבעה בטוב ביתך קדשׁ היכלך׃
Psalms 65:5 (65:6) נוראות בצדק תעננו אלהי ישׁענו מבטח כל קצוי ארץ וים רחקים׃
Psalms 65:6 (65:7) מכין הרים בכחו נאזר בגבורה׃
Psalms 65:7 (65:8) משׁביח שׁאון ימים שׁאון גליהם והמון לאמים׃
Psalms 65:8 (65:9) וייראו ישׁבי קצות מאותתיך מוצאי בקר וערב תרנין׃
Psalms 65:9 (65:10) פקדת הארץ ותשׁקקה רבת תעשׁרנה פלג אלהים מלא מים תכין דגנם כי כן תכינה׃
Psalms 65:10 (65:11) תלמיה רוה נחת גדודיה ברביבים תמגגנה צמחה תברך׃
Psalms 65:11 (65:12) עטרת שׁנת טובתך ומעגליך ירעפון דשׁן׃
Psalms 65:12 (65:13) ירעפו נאות מדבר וגיל גבעות תחגרנה׃
Psalms 65:13 (65:14) לבשׁו כרים הצאן ועמקים יעטפו בר יתרועעו אף ישׁירו׃
Psalms 66:1 למנצח שׁיר מזמור הריעו לאלהים כל הארץ׃
Psalms 66:2 זמרו כבוד שׁמו שׂימו כבוד תהלתו׃
Psalms 66:3 אמרו לאלהים מה נורא מעשׂיך ברב עזך יכחשׁו לך איביך׃
Psalms 66:4 כל הארץ ישׁתחוו לך ויזמרו לך יזמרו שׁמך סלה׃
Psalms 66:5 לכו וראו מפעלות אלהים נורא עלילה על בני אדם׃
Psalms 66:6 הפך ים ליבשׁה בנהר יעברו ברגל שׁם נשׂמחה׃
Psalms 66:7 משׁל בגבורתו עולם עיניו בגוים תצפינה הסוררים אל ירימו למו סלה׃
Psalms 66:8 ברכו עמים אלהינו והשׁמיעו קול תהלתו׃
Psalms 66:9 השׂם נפשׁנו בחיים ולא נתן למוט רגלנו׃
Psalms 66:10 כי בחנתנו אלהים צרפתנו כצרף כסף׃
Psalms 66:11 הבאתנו במצודה שׂמת מועקה במתנינו׃
Psalms 66:12 הרכבת אנושׁ לראשׁנו באנו באשׁ ובמים ותוציאנו לרויה׃
Psalms 66:13 אבוא ביתך בעולות אשׁלם לך נדרי׃
Psalms 66:14 אשׁר פצו שׂפתי ודבר פי בצר׃
Psalms 66:15 עלות מחים אעלה לך עם קטרת אילים אעשׂה בקר עם עתודים סלה׃
Psalms 66:16 לכו שׁמעו ואספרה כל יראי אלהים אשׁר עשׂה לנפשׁי׃
Psalms 66:17 אליו פי קראתי ורומם תחת לשׁוני׃
Psalms 66:18 און אם ראיתי בלבי לא ישׁמע אדני׃
Psalms 66:19 אכן שׁמע אלהים הקשׁיב בקול תפלתי׃
Psalms 66:20 ברוך אלהים אשׁר לא הסיר תפלתי וחסדו מאתי׃
Psalms 67:1 למנצח בנגינת מזמור שׁיר׃ (67:2) אלהים יחננו ויברכנו יאר פניו אתנו סלה׃
Psalms 67:2 (67:3) לדעת בארץ דרכך בכל גוים ישׁועתך׃
Psalms 67:3 (67:4) יודוך עמים אלהים יודוך עמים כלם׃
Psalms 67:4 (67:5) ישׂמחו וירננו לאמים כי תשׁפט עמים מישׁור ולאמים בארץ תנחם סלה׃
Psalms 67:5 (67:6) יודוך עמים אלהים יודוך עמים כלם׃
Psalms 67:6 (67:7) ארץ נתנה יבולה יברכנו אלהים אלהינו׃
Psalms 67:7 (67:8) יברכנו אלהים וייראו אתו כל אפסי ארץ׃
Psalms 68:1 למנצח לדוד מזמור שׁיר׃ (68:2) יקום אלהים יפוצו אויביו וינוסו משׂנאיו מפניו׃
Psalms 68:2 (68:3) כהנדף עשׁן תנדף כהמס דונג מפני אשׁ יאבדו רשׁעים מפני אלהים׃
Psalms 68:3 (68:4) וצדיקים ישׂמחו יעלצו לפני אלהים וישׂישׂו בשׂמחה׃
Psalms 68:4 (68:5) שׁירו לאלהים זמרו שׁמו סלו לרכב בערבות ביה שׁמו ועלזו לפניו׃
Psalms 68:5 (68:6) אבי יתומים ודין אלמנות אלהים במעון קדשׁו׃
Psalms 68:6 (68:7) אלהים מושׁיב יחידים ביתה מוציא אסירים בכושׁרות אך סוררים שׁכנו צחיחה׃
Psalms 68:7 (68:8) אלהים בצאתך לפני עמך בצעדך בישׁימון סלה׃
Psalms 68:8 (68:9) ארץ רעשׁה אף שׁמים נטפו מפני אלהים זה סיני מפני אלהים אלהי ישׂראל׃
Psalms 68:9 (68:10) גשׁם נדבות תניף אלהים נחלתך ונלאה אתה כוננתה׃
Psalms 68:10 (68:11) חיתך ישׁבו בה תכין בטובתך לעני אלהים׃
Psalms 68:11 (68:12) אדני יתן אמר המבשׂרות צבא רב׃
Psalms 68:12 (68:13) מלכי צבאות ידדון ידדון ונות בית תחלק שׁלל׃
Psalms 68:13 (68:14) אם תשׁכבון בין שׁפתים כנפי יונה נחפה בכסף ואברותיה בירקרק חרוץ׃
Psalms 68:14 (68:15) בפרשׂ שׁדי מלכים בה תשׁלג בצלמון׃
Psalms 68:15 (68:16) הר אלהים הר בשׁן הר גבננים הר בשׁן׃
Psalms 68:16 (68:17) למה תרצדון הרים גבננים ההר חמד אלהים לשׁבתו אף יהוה ישׁכן לנצח׃
Psalms 68:17 (68:18) רכב אלהים רבתים אלפי שׁנאן אדני בם סיני בקדשׁ׃
Psalms 68:18 (68:19) עלית למרום שׁבית שׁבי לקחת מתנות באדם ואף סוררים לשׁכן יה אלהים׃
Psalms 68:19 (68:20) ברוך אדני יום יום יעמס לנו האל ישׁועתנו סלה׃
Psalms 68:20 (68:21) האל לנו אל למושׁעות וליהוה אדני למות תוצאות׃
Psalms 68:21 (68:22) אך אלהים ימחץ ראשׁ איביו קדקד שׂער מתהלך באשׁמיו׃
Psalms 68:22 (68:23) אמר אדני מבשׁן אשׁיב אשׁיב ממצלות ים׃
Psalms 68:23 (68:24) למען תמחץ רגלך בדם לשׁון כלביך מאיבים מנהו׃
Psalms 68:24 (68:25) ראו הליכותיך אלהים הליכות אלי מלכי בקדשׁ׃
Psalms 68:25 (68:26) קדמו שׁרים אחר נגנים בתוך עלמות תופפות׃
Psalms 68:26 (68:27) במקהלות ברכו אלהים יהוה ממקור ישׂראל׃
Psalms 68:27 (68:28) שׁם בנימן צעיר רדם שׂרי יהודה רגמתם שׂרי זבלון שׂרי נפתלי׃
Psalms 68:28 (68:29) צוה אלהיך עזך עוזה אלהים זו פעלת׃
Psalms 68:29 (68:30) מהיכלך על ירושׁלם לך יובילו מלכים שׁי׃
Psalms 68:30 (68:31) גער חית קנה עדת אבירים בעגלי עמים מתרפס ברצי כסף בזר עמים קרבות יחפצו׃
Psalms 68:31 (68:32) יאתיו חשׁמנים מני מצרים כושׁ תריץ ידיו לאלהים׃
Psalms 68:32 (68:33) ממלכות הארץ שׁירו לאלהים זמרו אדני סלה׃
Psalms 68:33 (68:34) לרכב בשׁמי שׁמי קדם הן יתן בקולו קול עז׃
Psalms 68:34 (68:35) תנו עז לאלהים על ישׂראל גאותו ועזו בשׁחקים׃
Psalms 68:35 (68:36) נורא אלהים ממקדשׁיך אל ישׂראל הוא נתן עז ותעצמות לעם ברוך אלהים׃
Psalms 69:1 למנצח על שׁושׁנים לדוד׃ (69:2) הושׁיעני אלהים כי באו מים עד נפשׁ׃
Psalms 69:2 (69:3) טבעתי ביון מצולה ואין מעמד באתי במעמקי מים ושׁבלת שׁטפתני׃
Psalms 69:3 (69:4) יגעתי בקראי נחר גרוני כלו עיני מיחל לאלהי׃
Psalms 69:4 (69:5) רבו משׂערות ראשׁי שׂנאי חנם עצמו מצמיתי איבי שׁקר אשׁר לא גזלתי אז אשׁיב׃
Psalms 69:5 (69:6) אלהים אתה ידעת לאולתי ואשׁמותי ממך לא נכחדו׃
Psalms 69:6 (69:7) אל יבשׁו בי קויך אדני יהוה צבאות אל יכלמו בי מבקשׁיך אלהי ישׂראל׃
Psalms 69:7 (69:8) כי עליך נשׂאתי חרפה כסתה כלמה פני׃
Psalms 69:8 (69:9) מוזר הייתי לאחי ונכרי לבני אמי׃
Psalms 69:9 (69:10) כי קנאת ביתך אכלתני וחרפות חורפיך נפלו עלי׃
Psalms 69:10 (69:11) ואבכה בצום נפשׁי ותהי לחרפות׃
Psalms 69:11 (69:12) ואתנה לבושׁי שׂק ואהי להם למשׁל׃
Psalms 69:12 (69:13) ישׂיחו בי ישׁבי שׁער ונגינות שׁותי שׁכר׃
Psalms 69:13 (69:14) ואני תפלתי לך יהוה עת רצון אלהים ברב חסדך ענני באמת ישׁעך׃
Psalms 69:14 (69:15) הצילני מטיט ואל אטבעה אנצלה משׂנאי וממעמקי מים׃
Psalms 69:15 (69:16) אל תשׁטפני שׁבלת מים ואל תבלעני מצולה ואל תאטר עלי באר פיה׃
Psalms 69:16 (69:17) ענני יהוה כי טוב חסדך כרב רחמיך פנה אלי׃
Psalms 69:17 (69:18) ואל תסתר פניך מעבדך כי צר לי מהר ענני׃
Psalms 69:18 (69:19) קרבה אל נפשׁי גאלה למען איבי פדני׃
Psalms 69:19 (69:20) אתה ידעת חרפתי ובשׁתי וכלמתי נגדך כל צוררי׃
Psalms 69:20 (69:21) חרפה שׁברה לבי ואנושׁה ואקוה לנוד ואין ולמנחמים ולא מצאתי׃
Psalms 69:21 (69:22) ויתנו בברותי ראשׁ ולצמאי ישׁקוני חמץ׃
Psalms 69:22 (69:23) יהי שׁלחנם לפניהם לפח ולשׁלומים למוקשׁ׃
Psalms 69:23 (69:24) תחשׁכנה עיניהם מראות ומתניהם תמיד המעד׃
Psalms 69:24 (69:25) שׁפך עליהם זעמך וחרון אפך ישׂיגם׃
Psalms 69:25 (69:26) תהי טירתם נשׁמה באהליהם אל יהי ישׁב׃
Psalms 69:26 (69:27) כי אתה אשׁר הכית רדפו ואל מכאוב חלליך יספרו׃
Psalms 69:27 (69:28) תנה עון על עונם ואל יבאו בצדקתך׃
Psalms 69:28 (69:29) ימחו מספר חיים ועם צדיקים אל יכתבו׃
Psalms 69:29 (69:30) ואני עני וכואב ישׁועתך אלהים תשׂגבני׃
Psalms 69:30 (69:31) אהללה שׁם אלהים בשׁיר ואגדלנו בתודה׃
Psalms 69:31 (69:32) ותיטב ליהוה משׁור פר מקרן מפריס׃
Psalms 69:32 (69:33) ראו ענוים ישׂמחו דרשׁי אלהים ויחי לבבכם׃
Psalms 69:33 (69:34) כי שׁמע אל אביונים יהוה ואת אסיריו לא בזה׃
Psalms 69:34 (69:35) יהללוהו שׁמים וארץ ימים וכל רמשׂ׃
Psalms 69:35 (69:36) כי אלהים יושׁיע ציון ויבנה ערי יהודה וישׁבו שׁם וירשׁוה׃
Psalms 69:36 (69:37) וזרע עבדיו ינחלוה ואהבי שׁמו ישׁכנו׃
Psalms 70:1 למנצח לדוד להזכיר׃ (70:2) אלהים להצילני יהוה לעזרתי חושׁה׃
Psalms 70:2 (70:3) יבשׁו ויחפרו מבקשׁי נפשׁי יסגו אחור ויכלמו חפצי רעתי׃
Psalms 70:3 (70:4) ישׁובו על עקב בשׁתם האמרים האח האח׃
Psalms 70:4 (70:5) ישׂישׂו וישׂמחו בך כל מבקשׁיך ויאמרו תמיד יגדל אלהים אהבי ישׁועתך׃
Psalms 70:5 (70:6) ואני עני ואביון אלהים חושׁה לי עזרי ומפלטי אתה יהוה אל תאחר׃
Psalms 71:1 בך יהוה חסיתי אל אבושׁה לעולם׃
Psalms 71:2 בצדקתך תצילני ותפלטני הטה אלי אזנך והושׁיעני׃
Psalms 71:3 היה לי לצור מעון לבוא תמיד צוית להושׁיעני כי סלעי ומצודתי אתה׃
Psalms 71:4 אלהי פלטני מיד רשׁע מכף מעול וחומץ׃
Psalms 71:5 כי אתה תקותי אדני יהוה מבטחי מנעורי׃
Psalms 71:6 עליך נסמכתי מבטן ממעי אמי אתה גוזי בך תהלתי תמיד׃
Psalms 71:7 כמופת הייתי לרבים ואתה מחסי עז׃
Psalms 71:8 ימלא פי תהלתך כל היום תפארתך׃
Psalms 71:9 אל תשׁליכני לעת זקנה ככלות כחי אל תעזבני׃
Psalms 71:10 כי אמרו אויבי לי ושׁמרי נפשׁי נועצו יחדו׃
Psalms 71:11 לאמר אלהים עזבו רדפו ותפשׂוהו כי אין מציל׃
Psalms 71:12 אלהים אל תרחק ממני אלהי לעזרתי חישׁה׃
Psalms 71:13 יבשׁו יכלו שׂטני נפשׁי יעטו חרפה וכלמה מבקשׁי רעתי׃
Psalms 71:14 ואני תמיד איחל והוספתי על כל תהלתך׃
Psalms 71:15 פי יספר צדקתך כל היום תשׁועתך כי לא ידעתי ספרות׃
Psalms 71:16 אבוא בגברות אדני יהוה אזכיר צדקתך לבדך׃
Psalms 71:17 אלהים למדתני מנעורי ועד הנה אגיד נפלאותיך׃
Psalms 71:18 וגם עד זקנה ושׂיבה אלהים אל תעזבני עד אגיד זרועך לדור לכל יבוא גבורתך׃
Psalms 71:19 וצדקתך אלהים עד מרום אשׁר עשׂית גדלות אלהים מי כמוך׃
Psalms 71:20 אשׁר הראיתנו צרות רבות ורעות תשׁוב תחיינו ומתהמות הארץ תשׁוב תעלני׃
Psalms 71:21 תרב גדלתי ותסב תנחמני׃
Psalms 71:22 גם אני אודך בכלי נבל אמתך אלהי אזמרה לך בכנור קדושׁ ישׂראל׃
Psalms 71:23 תרננה שׂפתי כי אזמרה לך ונפשׁי אשׁר פדית׃
Psalms 71:24 גם לשׁוני כל היום תהגה צדקתך כי בשׁו כי חפרו מבקשׁי רעתי׃
Psalms 72:1 לשׁלמה אלהים משׁפטיך למלך תן וצדקתך לבן מלך׃
Psalms 72:2 ידין עמך בצדק וענייך במשׁפט׃
Psalms 72:3 ישׂאו הרים שׁלום לעם וגבעות בצדקה׃
Psalms 72:4 ישׁפט עניי עם יושׁיע לבני אביון וידכא עושׁק׃
Psalms 72:5 ייראוך עם שׁמשׁ ולפני ירח דור דורים׃
Psalms 72:6 ירד כמטר על גז כרביבים זרזיף ארץ׃
Psalms 72:7 יפרח בימיו צדיק ורב שׁלום עד בלי ירח׃
Psalms 72:8 וירד מים עד ים ומנהר עד אפסי ארץ׃
Psalms 72:9 לפניו יכרעו ציים ואיביו עפר ילחכו׃
Psalms 72:10 מלכי תרשׁישׁ ואיים מנחה ישׁיבו מלכי שׁבא וסבא אשׁכר יקריבו׃
Psalms 72:11 וישׁתחוו לו כל מלכים כל גוים יעבדוהו׃
Psalms 72:12 כי יציל אביון משׁוע ועני ואין עזר׃
Psalms 72:13 יחס על דל ואביון ונפשׁות אביונים יושׁיע׃
Psalms 72:14 מתוך ומחמס יגאל נפשׁם וייקר דמם בעיניו׃
Psalms 72:15 ויחי ויתן לו מזהב שׁבא ויתפלל בעדו תמיד כל היום יברכנהו׃
Psalms 72:16 יהי פסת בר בארץ בראשׁ הרים ירעשׁ כלבנון פריו ויציצו מעיר כעשׂב הארץ׃
Psalms 72:17 יהי שׁמו לעולם לפני שׁמשׁ ינין שׁמו ויתברכו בו כל גוים יאשׁרוהו׃
Psalms 72:18 ברוך יהוה אלהים אלהי ישׂראל עשׂה נפלאות לבדו׃
Psalms 72:19 וברוך שׁם כבודו לעולם וימלא כבודו את כל הארץ אמן ואמן׃
Psalms 72:20 כלו תפלות דוד בן ישׁי׃
Psalms 73:1 מזמור לאסף אך טוב לישׂראל אלהים לברי לבב׃
Psalms 73:2 ואני כמעט נטוי רגלי כאין שׁפכה אשׁרי׃
Psalms 73:3 כי קנאתי בהוללים שׁלום רשׁעים אראה׃
Psalms 73:4 כי אין חרצבות למותם ובריא אולם׃
Psalms 73:5 בעמל אנושׁ אינמו ועם אדם לא ינגעו׃
Psalms 73:6 לכן ענקתמו גאוה יעטף שׁית חמס׃
Psalms 73:7 יצא מחלב עינמו עברו משׂכיות לבב׃
Psalms 73:8 ימיקו וידברו ברע עשׁק ממרום ידברו׃
Psalms 73:9 שׁתו בשׁמים פיהם ולשׁונם תהלך בארץ׃
Psalms 73:10 לכן ישׁיב עמו הלם ומי מלא ימצו׃
Psalms 73:11 ואמרו איכה ידע אל וישׁ דעה בעליון׃
Psalms 73:12 הנה אלה רשׁעים ושׁלוי עולם השׂגו חיל׃
Psalms 73:13 אך ריק זכיתי לבבי וארחץ בנקיון כפי׃
Psalms 73:14 ואהי נגוע כל היום ותוכחתי לבקרים׃
Psalms 73:15 אם אמרתי אספרה כמו הנה דור בניך בגדתי׃
Psalms 73:16 ואחשׁבה לדעת זאת עמל היא בעיני׃
Psalms 73:17 עד אבוא אל מקדשׁי אל אבינה לאחריתם׃
Psalms 73:18 אך בחלקות תשׁית למו הפלתם למשׁואות׃
Psalms 73:19 איך היו לשׁמה כרגע ספו תמו מן בלהות׃
Psalms 73:20 כחלום מהקיץ אדני בעיר צלמם תבזה׃
Psalms 73:21 כי יתחמץ לבבי וכליותי אשׁתונן׃
Psalms 73:22 ואני בער ולא אדע בהמות הייתי עמך׃
Psalms 73:23 ואני תמיד עמך אחזת ביד ימיני׃
Psalms 73:24 בעצתך תנחני ואחר כבוד תקחני׃
Psalms 73:25 מי לי בשׁמים ועמך לא חפצתי בארץ׃
Psalms 73:26 כלה שׁארי ולבבי צור לבבי וחלקי אלהים לעולם׃
Psalms 73:27 כי הנה רחקיך יאבדו הצמתה כל זונה ממך׃
Psalms 73:28 ואני קרבת אלהים לי טוב שׁתי באדני יהוה מחסי לספר כל מלאכותיך׃
Psalms 74:1 משׂכיל לאסף למה אלהים זנחת לנצח יעשׁן אפך בצאן מרעיתך׃
Psalms 74:2 זכר עדתך קנית קדם גאלת שׁבט נחלתך הר ציון זה שׁכנת׃
Psalms 74:3 הרימה פעמיך למשׁאות נצח כל הרע אויב בקדשׁ׃
Psalms 74:4 שׁאגו צרריך בקרב מועדך שׂמו אותתם אתות׃
Psalms 74:5 יודע כמביא למעלה בסבך עץ קרדמות׃
Psalms 74:6 ועת פתוחיה יחד בכשׁיל וכילפת יהלמון׃
Psalms 74:7 שׁלחו באשׁ מקדשׁך לארץ חללו משׁכן שׁמך׃
Psalms 74:8 אמרו בלבם נינם יחד שׂרפו כל מועדי אל בארץ׃
Psalms 74:9 אותתינו לא ראינו אין עוד נביא ולא אתנו ידע עד מה׃
Psalms 74:10 עד מתי אלהים יחרף צר ינאץ אויב שׁמך לנצח׃
Psalms 74:11 למה תשׁיב ידך וימינך מקרב חוקך כלה׃
Psalms 74:12 ואלהים מלכי מקדם פעל ישׁועות בקרב הארץ׃
Psalms 74:13 אתה פוררת בעזך ים שׁברת ראשׁי תנינים על המים׃
Psalms 74:14 אתה רצצת ראשׁי לויתן תתננו מאכל לעם לציים׃
Psalms 74:15 אתה בקעת מעין ונחל אתה הובשׁת נהרות איתן׃
Psalms 74:16 לך יום אף לך לילה אתה הכינות מאור ושׁמשׁ׃
Psalms 74:17 אתה הצבת כל גבולות ארץ קיץ וחרף אתה יצרתם׃
Psalms 74:18 זכר זאת אויב חרף יהוה ועם נבל נאצו שׁמך׃
Psalms 74:19 אל תתן לחית נפשׁ תורך חית ענייך אל תשׁכח לנצח׃
Psalms 74:20 הבט לברית כי מלאו מחשׁכי ארץ נאות חמס׃
Psalms 74:21 אל ישׁב דך נכלם עני ואביון יהללו שׁמך׃
Psalms 74:22 קומה אלהים ריבה ריבך זכר חרפתך מני נבל כל היום׃
Psalms 74:23 אל תשׁכח קול צרריך שׁאון קמיך עלה תמיד׃
Psalms 75:1 למנצח אל תשׁחת מזמור לאסף שׁיר׃ (75:2) הודינו לך אלהים הודינו וקרוב שׁמך ספרו נפלאותיך׃
Psalms 75:2 (75:3) כי אקח מועד אני מישׁרים אשׁפט׃
Psalms 75:3 (75:4) נמגים ארץ וכל ישׁביה אנכי תכנתי עמודיה סלה׃
Psalms 75:4 (75:5) אמרתי להוללים אל תהלו ולרשׁעים אל תרימו קרן׃
Psalms 75:5 (75:6) אל תרימו למרום קרנכם תדברו בצואר עתק׃
Psalms 75:6 (75:7) כי לא ממוצא וממערב ולא ממדבר הרים׃
Psalms 75:7 (75:8) כי אלהים שׁפט זה ישׁפיל וזה ירים׃
Psalms 75:8 (75:9) כי כוס ביד יהוה ויין חמר מלא מסך ויגר מזה אך שׁמריה ימצו ישׁתו כל רשׁעי ארץ׃
Psalms 75:9 (75:10) ואני אגיד לעלם אזמרה לאלהי יעקב׃
Psalms 75:10 (75:11) וכל קרני רשׁעים אגדע תרוממנה קרנות צדיק׃
Psalms 76:1 למנצח בנגינת מזמור לאסף שׁיר׃ (76:2) נודע ביהודה אלהים בישׂראל גדול שׁמו׃
Psalms 76:2 (76:3) ויהי בשׁלם סכו ומעונתו בציון׃
Psalms 76:3 (76:4) שׁמה שׁבר רשׁפי קשׁת מגן וחרב ומלחמה סלה׃
Psalms 76:4 (76:5) נאור אתה אדיר מהררי טרף׃
Psalms 76:5 (76:6) אשׁתוללו אבירי לב נמו שׁנתם ולא מצאו כל אנשׁי חיל ידיהם׃
Psalms 76:6 (76:7) מגערתך אלהי יעקב נרדם ורכב וסוס׃
Psalms 76:7 (76:8) אתה נורא אתה ומי יעמד לפניך מאז אפך׃
Psalms 76:8 (76:9) משׁמים השׁמעת דין ארץ יראה ושׁקטה׃
Psalms 76:9 (76:10) בקום למשׁפט אלהים להושׁיע כל ענוי ארץ סלה׃
Psalms 76:10 (76:11) כי חמת אדם תודך שׁארית חמת תחגר׃
Psalms 76:11 (76:12) נדרו ושׁלמו ליהוה אלהיכם כל סביביו יובילו שׁי למורא׃
Psalms 76:12 (76:13) יבצר רוח נגידים נורא למלכי ארץ׃
Psalms 77:1 למנצח על ידיתון לאסף מזמור׃ (77:2) קולי אל אלהים ואצעקה קולי אל אלהים והאזין אלי׃
Psalms 77:2 (77:3) ביום צרתי אדני דרשׁתי ידי לילה נגרה ולא תפוג מאנה הנחם נפשׁי׃
Psalms 77:3 (77:4) אזכרה אלהים ואהמיה אשׂיחה ותתעטף רוחי סלה׃
Psalms 77:4 (77:5) אחזת שׁמרות עיני נפעמתי ולא אדבר׃
Psalms 77:5 (77:6) חשׁבתי ימים מקדם שׁנות עולמים׃
Psalms 77:6 (77:7) אזכרה נגינתי בלילה עם לבבי אשׂיחה ויחפשׂ רוחי׃
Psalms 77:7 (77:8) הלעולמים יזנח אדני ולא יסיף לרצות עוד׃
Psalms 77:8 (77:9) האפס לנצח חסדו גמר אמר לדר ודר׃
Psalms 77:9 (77:10) השׁכח חנות אל אם קפץ באף רחמיו סלה׃
Psalms 77:10 (77:11) ואמר חלותי היא שׁנות ימין עליון׃
Psalms 77:11 (77:12) אזכיר מעללי יה כי אזכרה מקדם פלאך׃
Psalms 77:12 (77:13) והגיתי בכל פעלך ובעלילותיך אשׂיחה׃
Psalms 77:13 (77:14) אלהים בקדשׁ דרכך מי אל גדול כאלהים׃
Psalms 77:14 (77:15) אתה האל עשׂה פלא הודעת בעמים עזך׃
Psalms 77:15 (77:16) גאלת בזרוע עמך בני יעקב ויוסף סלה׃
Psalms 77:16 (77:17) ראוך מים אלהים ראוך מים יחילו אף ירגזו תהמות׃
Psalms 77:17 (77:18) זרמו מים עבות קול נתנו שׁחקים אף חצציך יתהלכו׃
Psalms 77:18 (77:19) קול רעמך בגלגל האירו ברקים תבל רגזה ותרעשׁ הארץ׃
Psalms 77:19 (77:20) בים דרכך ושׁביליך במים רבים ועקבותיך לא נדעו׃
Psalms 77:20 (77:21) נחית כצאן עמך ביד משׁה ואהרן׃
Psalms 78:1 משׂכיל לאסף האזינה עמי תורתי הטו אזנכם לאמרי פי׃
Psalms 78:2 אפתחה במשׁל פי אביעה חידות מני קדם׃
Psalms 78:3 אשׁר שׁמענו ונדעם ואבותינו ספרו׃
Psalms 78:4 לא נכחד מבניהם לדור אחרון מספרים תהלות יהוה ועזוזו ונפלאותיו אשׁר עשׂה׃
Psalms 78:5 ויקם עדות ביעקב ותורה שׂם בישׂראל אשׁר צוה את אבותינו להודיעם לבניהם׃
Psalms 78:6 למען ידעו דור אחרון בנים יולדו יקמו ויספרו לבניהם׃
Psalms 78:7 וישׂימו באלהים כסלם ולא ישׁכחו מעללי אל ומצותיו ינצרו׃
Psalms 78:8 ולא יהיו כאבותם דור סורר ומרה דור לא הכין לבו ולא נאמנה את אל רוחו׃
Psalms 78:9 בני אפרים נושׁקי רומי קשׁת הפכו ביום קרב׃
Psalms 78:10 לא שׁמרו ברית אלהים ובתורתו מאנו ללכת׃
Psalms 78:11 וישׁכחו עלילותיו ונפלאותיו אשׁר הראם׃
Psalms 78:12 נגד אבותם עשׂה פלא בארץ מצרים שׂדה צען׃
Psalms 78:13 בקע ים ויעבירם ויצב מים כמו נד׃
Psalms 78:14 וינחם בענן יומם וכל הלילה באור אשׁ׃
Psalms 78:15 יבקע צרים במדבר וישׁק כתהמות רבה׃
Psalms 78:16 ויוצא נוזלים מסלע ויורד כנהרות מים׃
Psalms 78:17 ויוסיפו עוד לחטא לו למרות עליון בציה׃
Psalms 78:18 וינסו אל בלבבם לשׁאל אכל לנפשׁם׃
Psalms 78:19 וידברו באלהים אמרו היוכל אל לערך שׁלחן במדבר׃
Psalms 78:20 הן הכה צור ויזובו מים ונחלים ישׁטפו הגם לחם יוכל תת אם יכין שׁאר לעמו׃
Psalms 78:21 לכן שׁמע יהוה ויתעבר ואשׁ נשׂקה ביעקב וגם אף עלה בישׂראל׃
Psalms 78:22 כי לא האמינו באלהים ולא בטחו בישׁועתו׃
Psalms 78:23 ויצו שׁחקים ממעל ודלתי שׁמים פתח׃
Psalms 78:24 וימטר עליהם מן לאכל ודגן שׁמים נתן׃
Psalms 78:25 לחם אבירים אכל אישׁ צידה שׁלח להם לשׂבע׃
Psalms 78:26 יסע קדים בשׁמים וינהג בעזו תימן׃
Psalms 78:27 וימטר עליהם כעפר שׁאר וכחול ימים עוף כנף׃
Psalms 78:28 ויפל בקרב מחנהו סביב למשׁכנתיו׃
Psalms 78:29 ויאכלו וישׂבעו מאד ותאותם יבא להם׃
Psalms 78:30 לא זרו מתאותם עוד אכלם בפיהם׃
Psalms 78:31 ואף אלהים עלה בהם ויהרג במשׁמניהם ובחורי ישׂראל הכריע׃
Psalms 78:32 בכל זאת חטאו עוד ולא האמינו בנפלאותיו׃
Psalms 78:33 ויכל בהבל ימיהם ושׁנותם בבהלה׃
Psalms 78:34 אם הרגם ודרשׁוהו ושׁבו ושׁחרו אל׃
Psalms 78:35 ויזכרו כי אלהים צורם ואל עליון גאלם׃
Psalms 78:36 ויפתוהו בפיהם ובלשׁונם יכזבו׃
Psalms 78:37 ולבם לא נכון עמו ולא נאמנו בבריתו׃
Psalms 78:38 והוא רחום יכפר עון ולא ישׁחית והרבה להשׁיב אפו ולא יעיר כל חמתו׃
Psalms 78:39 ויזכר כי בשׂר המה רוח הולך ולא ישׁוב׃
Psalms 78:40 כמה ימרוהו במדבר יעציבוהו בישׁימון׃
Psalms 78:41 וישׁובו וינסו אל וקדושׁ ישׂראל התוו׃
Psalms 78:42 לא זכרו את ידו יום אשׁר פדם מני צר׃
Psalms 78:43 אשׁר שׂם במצרים אתותיו ומופתיו בשׂדה צען׃
Psalms 78:44 ויהפך לדם יאריהם ונזליהם בל ישׁתיון׃
Psalms 78:45 ישׁלח בהם ערב ויאכלם וצפרדע ותשׁחיתם׃
Psalms 78:46 ויתן לחסיל יבולם ויגיעם לארבה׃
Psalms 78:47 יהרג בברד גפנם ושׁקמותם בחנמל׃
Psalms 78:48 ויסגר לברד בעירם ומקניהם לרשׁפים׃
Psalms 78:49 ישׁלח בם חרון אפו עברה וזעם וצרה משׁלחת מלאכי רעים׃
Psalms 78:50 יפלס נתיב לאפו לא חשׂך ממות נפשׁם וחיתם לדבר הסגיר׃
Psalms 78:51 ויך כל בכור במצרים ראשׁית אונים באהלי חם׃
Psalms 78:52 ויסע כצאן עמו וינהגם כעדר במדבר׃
Psalms 78:53 וינחם לבטח ולא פחדו ואת אויביהם כסה הים׃
Psalms 78:54 ויביאם אל גבול קדשׁו הר זה קנתה ימינו׃
Psalms 78:55 ויגרשׁ מפניהם גוים ויפילם בחבל נחלה וישׁכן באהליהם שׁבטי ישׂראל׃
Psalms 78:56 וינסו וימרו את אלהים עליון ועדותיו לא שׁמרו׃
Psalms 78:57 ויסגו ויבגדו כאבותם נהפכו כקשׁת רמיה׃
Psalms 78:58 ויכעיסוהו בבמותם ובפסיליהם יקניאוהו׃
Psalms 78:59 שׁמע אלהים ויתעבר וימאס מאד בישׂראל׃
Psalms 78:60 ויטשׁ משׁכן שׁלו אהל שׁכן באדם׃
Psalms 78:61 ויתן לשׁבי עזו ותפארתו ביד צר׃
Psalms 78:62 ויסגר לחרב עמו ובנחלתו התעבר׃
Psalms 78:63 בחוריו אכלה אשׁ ובתולתיו לא הוללו׃
Psalms 78:64 כהניו בחרב נפלו ואלמנתיו לא תבכינה׃
Psalms 78:65 ויקץ כישׁן אדני כגבור מתרונן מיין׃
Psalms 78:66 ויך צריו אחור חרפת עולם נתן׃
Psalms 78:67 וימאס באהל יוסף ובשׁבט אפרים לא בחר׃
Psalms 78:68 ויבחר את שׁבט יהודה את הר ציון אשׁר אהב׃
Psalms 78:69 ויבן כמו רמים מקדשׁו כארץ יסדה לעולם׃
Psalms 78:70 ויבחר בדוד עבדו ויקחהו ממכלאת צאן׃
Psalms 78:71 מאחר עלות הביאו לרעות ביעקב עמו ובישׂראל נחלתו׃
Psalms 78:72 וירעם כתם לבבו ובתבונות כפיו ינחם׃
Psalms 79:1 מזמור לאסף אלהים באו גוים בנחלתך טמאו את היכל קדשׁך שׂמו את ירושׁלם לעיים׃
Psalms 79:2 נתנו את נבלת עבדיך מאכל לעוף השׁמים בשׂר חסידיך לחיתו ארץ׃
Psalms 79:3 שׁפכו דמם כמים סביבות ירושׁלם ואין קובר׃
Psalms 79:4 היינו חרפה לשׁכנינו לעג וקלס לסביבותינו׃
Psalms 79:5 עד מה יהוה תאנף לנצח תבער כמו אשׁ קנאתך׃
Psalms 79:6 שׁפך חמתך אל הגוים אשׁר לא ידעוך ועל ממלכות אשׁר בשׁמך לא קראו׃
Psalms 79:7 כי אכל את יעקב ואת נוהו השׁמו׃
Psalms 79:8 אל תזכר לנו עונת ראשׁנים מהר יקדמונו רחמיך כי דלונו מאד׃
Psalms 79:9 עזרנו אלהי ישׁענו על דבר כבוד שׁמך והצילנו וכפר על חטאתינו למען שׁמך׃
Psalms 79:10 למה יאמרו הגוים איה אלהיהם יודע בגיים לעינינו נקמת דם עבדיך השׁפוך׃
Psalms 79:11 תבוא לפניך אנקת אסיר כגדל זרועך הותר בני תמותה׃
Psalms 79:12 והשׁב לשׁכנינו שׁבעתים אל חיקם חרפתם אשׁר חרפוך אדני׃
Psalms 79:13 ואנחנו עמך וצאן מרעיתך נודה לך לעולם לדר ודר נספר תהלתך׃
Psalms 80:1 למנצח אל שׁשׁנים עדות לאסף מזמור׃ (80:2) רעה ישׂראל האזינה נהג כצאן יוסף ישׁב הכרובים הופיעה׃
Psalms 80:2 (80:3) לפני אפרים ובנימן ומנשׁה עוררה את גבורתך ולכה לישׁעתה׃
Psalms 80:3 (80:4) אלהים השׁיבנו והאר פניך ונושׁעה׃
Psalms 80:4 (80:5) יהוה אלהים צבאות עד מתי עשׁנת בתפלת עמך׃
Psalms 80:5 (80:6) האכלתם לחם דמעה ותשׁקמו בדמעות שׁלישׁ׃
Psalms 80:6 (80:7) תשׂימנו מדון לשׁכנינו ואיבינו ילעגו׃
Psalms 80:7 (80:8) אלהים צבאות השׁיבנו והאר פניך ונושׁעה׃
Psalms 80:8 (80:9) גפן ממצרים תסיע תגרשׁ גוים ותטעה׃
Psalms 80:9 (80:10) פנית לפניה ותשׁרשׁ שׁרשׁיה ותמלא ארץ׃
Psalms 80:10 (80:11) כסו הרים צלה וענפיה ארזי אל׃
Psalms 80:11 (80:12) תשׁלח קצירה עד ים ואל נהר יונקותיה׃
Psalms 80:12 (80:13) למה פרצת גדריה וארוה כל עברי דרך׃
Psalms 80:13 (80:14) יכרסמנה חזיר מיער וזיז שׂדי ירענה׃
Psalms 80:14 (80:15) אלהים צבאות שׁוב נא הבט משׁמים וראה ופקד גפן זאת׃
Psalms 80:15 (80:16) וכנה אשׁר נטעה ימינך ועל בן אמצתה׃
Psalms 80:16 (80:17) שׂרפה באשׁ כסוחה מגערת פניך יאבדו׃
Psalms 80:17 (80:18) תהי ידך על אישׁ ימינך על בן אדם אמצת׃
Psalms 80:18 (80:19) ולא נסוג ממך תחינו ובשׁמך נקרא׃
Psalms 80:19 (80:20) יהוה אלהים צבאות השׁיבנו האר פניך ונושׁעה׃
Psalms 81:1 למנצח על הגתית לאסף׃ (81:2) הרנינו לאלהים עוזנו הריעו לאלהי יעקב׃
Psalms 81:2 (81:3) שׂאו זמרה ותנו תף כנור נעים עם נבל׃
Psalms 81:3 (81:4) תקעו בחדשׁ שׁופר בכסה ליום חגנו׃
Psalms 81:4 (81:5) כי חק לישׂראל הוא משׁפט לאלהי יעקב׃
Psalms 81:5 (81:6) עדות ביהוסף שׂמו בצאתו על ארץ מצרים שׂפת לא ידעתי אשׁמע׃
Psalms 81:6 (81:7) הסירותי מסבל שׁכמו כפיו מדוד תעברנה׃
Psalms 81:7 (81:8) בצרה קראת ואחלצך אענך בסתר רעם אבחנך על מי מריבה סלה׃
Psalms 81:8 (81:9) שׁמע עמי ואעידה בך ישׂראל אם תשׁמע׃
Psalms 81:9 (81:10) לא יהיה בך אל זר ולא תשׁתחוה לאל נכר׃
Psalms 81:10 (81:11) אנכי יהוה אלהיך המעלך מארץ מצרים הרחב פיך ואמלאהו׃
Psalms 81:11 (81:12) ולא שׁמע עמי לקולי וישׂראל לא אבה׃
Psalms 81:12 (81:13) ואשׁלחהו בשׁרירות לבם ילכו במועצותיהם׃
Psalms 81:13 (81:14) לו עמי שׁמע לי ישׂראל בדרכי יהלכו׃
Psalms 81:14 (81:15) כמעט אויביהם אכניע ועל צריהם אשׁיב ידי׃
Psalms 81:15 (81:16) משׂנאי יהוה יכחשׁו לו ויהי עתם לעולם׃
Psalms 81:16 (81:17) ויאכילהו מחלב חטה ומצור דבשׁ אשׂביעך׃
Psalms 82:1 מזמור לאסף אלהים נצב בעדת אל בקרב אלהים ישׁפט׃
Psalms 82:2 עד מתי תשׁפטו עול ופני רשׁעים תשׂאו סלה׃
Psalms 82:3 שׁפטו דל ויתום עני ורשׁ הצדיקו׃
Psalms 82:4 פלטו דל ואביון מיד רשׁעים הצילו׃
Psalms 82:5 לא ידעו ולא יבינו בחשׁכה יתהלכו ימוטו כל מוסדי ארץ׃
Psalms 82:6 אני אמרתי אלהים אתם ובני עליון כלכם׃
Psalms 82:7 אכן כאדם תמותון וכאחד השׂרים תפלו׃
Psalms 82:8 קומה אלהים שׁפטה הארץ כי אתה תנחל בכל הגוים׃
Psalms 83:1 שׁיר מזמור לאסף׃ (83:2) אלהים אל דמי לך אל תחרשׁ ואל תשׁקט אל׃
Psalms 83:2 (83:3) כי הנה אויביך יהמיון ומשׂנאיך נשׂאו ראשׁ׃
Psalms 83:3 (83:4) על עמך יערימו סוד ויתיעצו על צפוניך׃
Psalms 83:4 (83:5) אמרו לכו ונכחידם מגוי ולא יזכר שׁם ישׂראל עוד׃
Psalms 83:5 (83:6) כי נועצו לב יחדו עליך ברית יכרתו׃
Psalms 83:6 (83:7) אהלי אדום וישׁמעאלים מואב והגרים׃
Psalms 83:7 (83:8) גבל ועמון ועמלק פלשׁת עם ישׁבי צור׃
Psalms 83:8 (83:9) גם אשׁור נלוה עמם היו זרוע לבני לוט סלה׃
Psalms 83:9 (83:10) עשׂה להם כמדין כסיסרא כיבין בנחל קישׁון׃
Psalms 83:10 (83:11) נשׁמדו בעין דאר היו דמן לאדמה׃
Psalms 83:11 (83:12) שׁיתמו נדיבמו כערב וכזאב וכזבח וכצלמנע כל נסיכמו׃
Psalms 83:12 (83:13) אשׁר אמרו נירשׁה לנו את נאות אלהים׃
Psalms 83:13 (83:14) אלהי שׁיתמו כגלגל כקשׁ לפני רוח׃
Psalms 83:14 (83:15) כאשׁ תבער יער וכלהבה תלהט הרים׃
Psalms 83:15 (83:16) כן תרדפם בסערך ובסופתך תבהלם׃
Psalms 83:16 (83:17) מלא פניהם קלון ויבקשׁו שׁמך יהוה׃
Psalms 83:17 (83:18) יבשׁו ויבהלו עדי עד ויחפרו ויאבדו׃
Psalms 83:18 (83:19) וידעו כי אתה שׁמך יהוה לבדך עליון על כל הארץ׃
Psalms 84:1 למנצח על הגתית לבני קרח מזמור׃ (84:2) מה ידידות משׁכנותיך יהוה צבאות׃
Psalms 84:2 (84:3) נכספה וגם כלתה נפשׁי לחצרות יהוה לבי ובשׂרי ירננו אל אל חי׃
Psalms 84:3 (84:4) גם צפור מצאה בית ודרור קן לה אשׁר שׁתה אפרחיה את מזבחותיך יהוה צבאות מלכי ואלהי׃
Psalms 84:4 (84:5) אשׁרי יושׁבי ביתך עוד יהללוך סלה׃
Psalms 84:5 (84:6) אשׁרי אדם עוז לו בך מסלות בלבבם׃
Psalms 84:6 (84:7) עברי בעמק הבכא מעין ישׁיתוהו גם ברכות יעטה מורה׃
Psalms 84:7 (84:8) ילכו מחיל אל חיל יראה אל אלהים בציון׃
Psalms 84:8 (84:9) יהוה אלהים צבאות שׁמעה תפלתי האזינה אלהי יעקב סלה׃
Psalms 84:9 (84:10) מגננו ראה אלהים והבט פני משׁיחך׃
Psalms 84:10 (84:11) כי טוב יום בחצריך מאלף בחרתי הסתופף בבית אלהי מדור באהלי רשׁע׃
Psalms 84:11 (84:12) כי שׁמשׁ ומגן יהוה אלהים חן וכבוד יתן יהוה לא ימנע טוב להלכים בתמים׃
Psalms 84:12 (84:13) יהוה צבאות אשׁרי אדם בטח׃
Psalms 85:1 למנצח לבני קרח מזמור׃ (85:2) רצית יהוה ארצך שׁבת שׁבות יעקב׃
Psalms 85:2 (85:3) נשׂאת עון עמך כסית כל חטאתם סלה׃
Psalms 85:3 (85:4) אספת כל עברתך השׁיבות מחרון אפך׃
Psalms 85:4 (85:5) שׁובנו אלהי ישׁענו והפר כעסך עמנו׃
Psalms 85:5 (85:6) הלעולם תאנף בנו תמשׁך אפך לדר ודר׃
Psalms 85:6 (85:7) הלא אתה תשׁוב תחינו ועמך ישׂמחו׃
Psalms 85:7 (85:8) הראנו יהוה חסדך וישׁעך תתן׃
Psalms 85:8 (85:9) אשׁמעה מה ידבר האל יהוה כי ידבר שׁלום אל עמו ואל חסידיו ואל ישׁובו לכסלה׃
Psalms 85:9 (85:10) אך קרוב ליראיו ישׁעו לשׁכן כבוד בארצנו׃
Psalms 85:10 (85:11) חסד ואמת נפגשׁו צדק ושׁלום נשׁקו׃
Psalms 85:11 (85:12) אמת מארץ תצמח וצדק משׁמים נשׁקף׃
Psalms 85:12 (85:13) גם יהוה יתן הטוב וארצנו תתן יבולה׃
Psalms 85:13 (85:14) צדק לפניו יהלך וישׂם לדרך פעמיו׃
Psalms 86:1 תפלה לדוד הטה יהוה אזנך ענני כי עני ואביון אני׃
Psalms 86:2 שׁמרה נפשׁי כי חסיד אני הושׁע עבדך אתה אלהי הבוטח אליך׃
Psalms 86:3 חנני אדני כי אליך אקרא כל היום׃
Psalms 86:4 שׂמח נפשׁ עבדך כי אליך אדני נפשׁי אשׂא׃
Psalms 86:5 כי אתה אדני טוב וסלח ורב חסד לכל קראיך׃
Psalms 86:6 האזינה יהוה תפלתי והקשׁיבה בקול תחנונותי׃
Psalms 86:7 ביום צרתי אקראך כי תענני׃
Psalms 86:8 אין כמוך באלהים אדני ואין כמעשׂיך׃
Psalms 86:9 כל גוים אשׁר עשׂית יבואו וישׁתחוו לפניך אדני ויכבדו לשׁמך׃
Psalms 86:10 כי גדול אתה ועשׂה נפלאות אתה אלהים לבדך׃
Psalms 86:11 הורני יהוה דרכך אהלך באמתך יחד לבבי ליראה שׁמך׃
Psalms 86:12 אודך אדני אלהי בכל לבבי ואכבדה שׁמך לעולם׃
Psalms 86:13 כי חסדך גדול עלי והצלת נפשׁי משׁאול תחתיה׃
Psalms 86:14 אלהים זדים קמו עלי ועדת עריצים בקשׁו נפשׁי ולא שׂמוך לנגדם׃
Psalms 86:15 ואתה אדני אל רחום וחנון ארך אפים ורב חסד ואמת׃
Psalms 86:16 פנה אלי וחנני תנה עזך לעבדך והושׁיעה לבן אמתך׃
Psalms 86:17 עשׂה עמי אות לטובה ויראו שׂנאי ויבשׁו כי אתה יהוה עזרתני ונחמתני׃
Psalms 87:1 לבני קרח מזמור שׁיר יסודתו בהררי קדשׁ׃
Psalms 87:2 אהב יהוה שׁערי ציון מכל משׁכנות יעקב׃
Psalms 87:3 נכבדות מדבר בך עיר האלהים סלה׃
Psalms 87:4 אזכיר רהב ובבל לידעי הנה פלשׁת וצור עם כושׁ זה ילד שׁם׃
Psalms 87:5 ולציון יאמר אישׁ ואישׁ ילד בה והוא יכוננה עליון׃
Psalms 87:6 יהוה יספר בכתוב עמים זה ילד שׁם סלה׃
Psalms 87:7 ושׁרים כחללים כל מעיני׃
Psalms 88:1 שׁיר מזמור לבני קרח למנצח על מחלת לענות משׂכיל להימן האזרחי׃ (88:2) יהוה אלהי ישׁועתי יום צעקתי בלילה נגדך׃
Psalms 88:2 (88:3) תבוא לפניך תפלתי הטה אזנך לרנתי׃
Psalms 88:3 (88:4) כי שׂבעה ברעות נפשׁי וחיי לשׁאול הגיעו׃
Psalms 88:4 (88:5) נחשׁבתי עם יורדי בור הייתי כגבר אין איל׃
Psalms 88:5 (88:6) במתים חפשׁי כמו חללים שׁכבי קבר אשׁר לא זכרתם עוד והמה מידך נגזרו׃
Psalms 88:6 (88:7) שׁתני בבור תחתיות במחשׁכים במצלות׃
Psalms 88:7 (88:8) עלי סמכה חמתך וכל משׁבריך ענית סלה׃
Psalms 88:8 (88:9) הרחקת מידעי ממני שׁתני תועבות למו כלא ולא אצא׃
Psalms 88:9 (88:10) עיני דאבה מני עני קראתיך יהוה בכל יום שׁטחתי אליך כפי׃
Psalms 88:10 (88:11) הלמתים תעשׂה פלא אם רפאים יקומו יודוך סלה׃
Psalms 88:11 (88:12) היספר בקבר חסדך אמונתך באבדון׃
Psalms 88:12 (88:13) היודע בחשׁך פלאך וצדקתך בארץ נשׁיה׃
Psalms 88:13 (88:14) ואני אליך יהוה שׁועתי ובבקר תפלתי תקדמך׃
Psalms 88:14 (88:15) למה יהוה תזנח נפשׁי תסתיר פניך ממני׃
Psalms 88:15 (88:16) עני אני וגוע מנער נשׂאתי אמיך אפונה׃
Psalms 88:16 (88:17) עלי עברו חרוניך בעותיך צמתותני׃
Psalms 88:17 (88:18) סבוני כמים כל היום הקיפו עלי יחד׃
Psalms 88:18 (88:19) הרחקת ממני אהב ורע מידעי מחשׁך׃
Psalms 89:1 משׂכיל לאיתן האזרחי׃ (89:2) חסדי יהוה עולם אשׁירה לדר ודר אודיע אמונתך בפי׃
Psalms 89:2 (89:3) כי אמרתי עולם חסד יבנה שׁמים תכן אמונתך׃
Psalms 89:3 (89:4) כרתי ברית לבחירי נשׁבעתי לדוד עבדי׃
Psalms 89:4 (89:5) עד עולם אכין זרעך ובניתי לדר ודור כסאך סלה׃
Psalms 89:5 (89:6) ויודו שׁמים פלאך יהוה אף אמונתך בקהל קדשׁים׃
Psalms 89:6 (89:7) כי מי בשׁחק יערך ליהוה ידמה ליהוה בבני אלים׃
Psalms 89:7 (89:8) אל נערץ בסוד קדשׁים רבה ונורא על כל סביביו׃
Psalms 89:8 (89:9) יהוה אלהי צבאות מי כמוך חסין יה ואמונתך סביבותיך׃
Psalms 89:9 (89:10) אתה מושׁל בגאות הים בשׂוא גליו אתה תשׁבחם׃
Psalms 89:10 (89:11) אתה דכאת כחלל רהב בזרוע עזך פזרת אויביך׃
Psalms 89:11 (89:12) לך שׁמים אף לך ארץ תבל ומלאה אתה יסדתם׃
Psalms 89:12 (89:13) צפון וימין אתה בראתם תבור וחרמון בשׁמך ירננו׃
Psalms 89:13 (89:14) לך זרוע עם גבורה תעז ידך תרום ימינך׃
Psalms 89:14 (89:15) צדק ומשׁפט מכון כסאך חסד ואמת יקדמו פניך׃
Psalms 89:15 (89:16) אשׁרי העם יודעי תרועה יהוה באור פניך יהלכון׃
Psalms 89:16 (89:17) בשׁמך יגילון כל היום ובצדקתך ירומו׃
Psalms 89:17 (89:18) כי תפארת עזמו אתה וברצנך תרים קרננו׃
Psalms 89:18 (89:19) כי ליהוה מגננו ולקדושׁ ישׂראל מלכנו׃
Psalms 89:19 (89:20) אז דברת בחזון לחסידיך ותאמר שׁויתי עזר על גבור הרימותי בחור מעם׃
Psalms 89:20 (89:21) מצאתי דוד עבדי בשׁמן קדשׁי משׁחתיו׃
Psalms 89:21 (89:22) אשׁר ידי תכון עמו אף זרועי תאמצנו׃
Psalms 89:22 (89:23) לא ישׁא אויב בו ובן עולה לא יעננו׃
Psalms 89:23 (89:24) וכתותי מפניו צריו ומשׂנאיו אגוף׃
Psalms 89:24 (89:25) ואמונתי וחסדי עמו ובשׁמי תרום קרנו׃
Psalms 89:25 (89:26) ושׂמתי בים ידו ובנהרות ימינו׃
Psalms 89:26 (89:27) הוא יקראני אבי אתה אלי וצור ישׁועתי׃
Psalms 89:27 (89:28) אף אני בכור אתנהו עליון למלכי ארץ׃
Psalms 89:28 (89:29) לעולם אשׁמור לו חסדי ובריתי נאמנת׃
Psalms 89:29 (89:30) ושׂמתי לעד זרעו וכסאו כימי שׁמים׃
Psalms 89:30 (89:31) אם יעזבו בניו תורתי ובמשׁפטי לא ילכון׃
Psalms 89:31 (89:32) אם חקתי יחללו ומצותי לא ישׁמרו׃
Psalms 89:32 (89:33) ופקדתי בשׁבט פשׁעם ובנגעים עונם׃
Psalms 89:33 (89:34) וחסדי לא אפיר מעמו ולא אשׁקר באמונתי׃
Psalms 89:34 (89:35) לא אחלל בריתי ומוצא שׂפתי לא אשׁנה׃
Psalms 89:35 (89:36) אחת נשׁבעתי בקדשׁי אם לדוד אכזב׃
Psalms 89:36 (89:37) זרעו לעולם יהיה וכסאו כשׁמשׁ נגדי׃
Psalms 89:37 (89:38) כירח יכון עולם ועד בשׁחק נאמן סלה׃
Psalms 89:38 (89:39) ואתה זנחת ותמאס התעברת עם משׁיחך׃
Psalms 89:39 (89:40) נארתה ברית עבדך חללת לארץ נזרו׃
Psalms 89:40 (89:41) פרצת כל גדרתיו שׂמת מבצריו מחתה׃
Psalms 89:41 (89:42) שׁסהו כל עברי דרך היה חרפה לשׁכניו׃
Psalms 89:42 (89:43) הרימות ימין צריו השׂמחת כל אויביו׃
Psalms 89:43 (89:44) אף תשׁיב צור חרבו ולא הקימתו במלחמה׃
Psalms 89:44 (89:45) השׁבת מטהרו וכסאו לארץ מגרתה׃
Psalms 89:45 (89:46) הקצרת ימי עלומיו העטית עליו בושׁה סלה׃
Psalms 89:46 (89:47) עד מה יהוה תסתר לנצח תבער כמו אשׁ חמתך׃
Psalms 89:47 (89:48) זכר אני מה חלד על מה שׁוא בראת כל בני אדם׃
Psalms 89:48 (89:49) מי גבר יחיה ולא יראה מות ימלט נפשׁו מיד שׁאול סלה׃
Psalms 89:49 (89:50) איה חסדיך הראשׁנים אדני נשׁבעת לדוד באמונתך׃
Psalms 89:50 (89:51) זכר אדני חרפת עבדיך שׂאתי בחיקי כל רבים עמים׃
Psalms 89:51 (89:52) אשׁר חרפו אויביך יהוה אשׁר חרפו עקבות משׁיחך׃
Psalms 89:52 (89:53) ברוך יהוה לעולם אמן ואמן׃
Psalms 90:1 תפלה למשׁה אישׁ האלהים אדני מעון אתה היית לנו בדר ודר׃
Psalms 90:2 בטרם הרים ילדו ותחולל ארץ ותבל ומעולם עד עולם אתה אל׃
Psalms 90:3 תשׁב אנושׁ עד דכא ותאמר שׁובו בני אדם׃
Psalms 90:4 כי אלף שׁנים בעיניך כיום אתמול כי יעבר ואשׁמורה בלילה׃
Psalms 90:5 זרמתם שׁנה יהיו בבקר כחציר יחלף׃
Psalms 90:6 בבקר יציץ וחלף לערב ימולל ויבשׁ׃
Psalms 90:7 כי כלינו באפך ובחמתך נבהלנו׃
Psalms 90:8 שׁת עונתינו לנגדך עלמנו למאור פניך׃
Psalms 90:9 כי כל ימינו פנו בעברתך כלינו שׁנינו כמו הגה׃
Psalms 90:10 ימי שׁנותינו בהם שׁבעים שׁנה ואם בגבורת שׁמונים שׁנה ורהבם עמל ואון כי גז חישׁ ונעפה׃
Psalms 90:11 מי יודע עז אפך וכיראתך עברתך׃
Psalms 90:12 למנות ימינו כן הודע ונבא לבב חכמה׃
Psalms 90:13 שׁובה יהוה עד מתי והנחם על עבדיך׃
Psalms 90:14 שׂבענו בבקר חסדך ונרננה ונשׂמחה בכל ימינו׃
Psalms 90:15 שׂמחנו כימות עניתנו שׁנות ראינו רעה׃
Psalms 90:16 יראה אל עבדיך פעלך והדרך על בניהם׃
Psalms 90:17 ויהי נעם אדני אלהינו עלינו ומעשׂה ידינו כוננה עלינו ומעשׂה ידינו כוננהו׃
Psalms 91:1 ישׁב בסתר עליון בצל שׁדי יתלונן׃
Psalms 91:2 אמר ליהוה מחסי ומצודתי אלהי אבטח׃
Psalms 91:3 כי הוא יצילך מפח יקושׁ מדבר הוות׃
Psalms 91:4 באברתו יסך לך ותחת כנפיו תחסה צנה וסחרה אמתו׃
Psalms 91:5 לא תירא מפחד לילה מחץ יעוף יומם׃
Psalms 91:6 מדבר באפל יהלך מקטב ישׁוד צהרים׃
Psalms 91:7 יפל מצדך אלף ורבבה מימינך אליך לא יגשׁ׃
Psalms 91:8 רק בעיניך תביט ושׁלמת רשׁעים תראה׃
Psalms 91:9 כי אתה יהוה מחסי עליון שׂמת מעונך׃
Psalms 91:10 לא תאנה אליך רעה ונגע לא יקרב באהלך׃
Psalms 91:11 כי מלאכיו יצוה לך לשׁמרך בכל דרכיך׃
Psalms 91:12 על כפים ישׂאונך פן תגף באבן רגלך׃
Psalms 91:13 על שׁחל ופתן תדרך תרמס כפיר ותנין׃
Psalms 91:14 כי בי חשׁק ואפלטהו אשׂגבהו כי ידע שׁמי׃
Psalms 91:15 יקראני ואענהו עמו אנכי בצרה אחלצהו ואכבדהו׃
Psalms 91:16 ארך ימים אשׂביעהו ואראהו בישׁועתי׃
Psalms 92:1 מזמור שׁיר ליום השׁבת׃ (92:2) טוב להדות ליהוה ולזמר לשׁמך עליון׃
Psalms 92:2 (92:3) להגיד בבקר חסדך ואמונתך בלילות׃
Psalms 92:3 (92:4) עלי עשׂור ועלי נבל עלי הגיון בכנור׃
Psalms 92:4 (92:5) כי שׂמחתני יהוה בפעלך במעשׂי ידיך ארנן׃
Psalms 92:5 (92:6) מה גדלו מעשׂיך יהוה מאד עמקו מחשׁבתיך׃
Psalms 92:6 (92:7) אישׁ בער לא ידע וכסיל לא יבין את זאת׃
Psalms 92:7 (92:8) בפרח רשׁעים כמו עשׂב ויציצו כל פעלי און להשׁמדם עדי עד׃
Psalms 92:8 (92:9) ואתה מרום לעלם יהוה׃
Psalms 92:9 (92:10) כי הנה איביך יהוה כי הנה איביך יאבדו יתפרדו כל פעלי און׃
Psalms 92:10 (92:11) ותרם כראים קרני בלתי בשׁמן רענן׃
Psalms 92:11 (92:12) ותבט עיני בשׁורי בקמים עלי מרעים תשׁמענה אזני׃
Psalms 92:12 (92:13) צדיק כתמר יפרח כארז בלבנון ישׂגה׃
Psalms 92:13 (92:14) שׁתולים בבית יהוה בחצרות אלהינו יפריחו׃
Psalms 92:14 (92:15) עוד ינובון בשׂיבה דשׁנים ורעננים יהיו׃
Psalms 92:15 (92:16) להגיד כי ישׁר יהוה צורי ולא עלתה׃
Psalms 93:1 יהוה מלך גאות לבשׁ לבשׁ יהוה עז התאזר אף תכון תבל בל תמוט׃
Psalms 93:2 נכון כסאך מאז מעולם אתה׃
Psalms 93:3 נשׂאו נהרות יהוה נשׂאו נהרות קולם ישׂאו נהרות דכים׃
Psalms 93:4 מקלות מים רבים אדירים משׁברי ים אדיר במרום יהוה׃
Psalms 93:5 עדתיך נאמנו מאד לביתך נאוה קדשׁ יהוה לארך ימים׃
Psalms 94:1 אל נקמות יהוה אל נקמות הופיע׃
Psalms 94:2 הנשׂא שׁפט הארץ השׁב גמול על גאים׃
Psalms 94:3 עד מתי רשׁעים יהוה עד מתי רשׁעים יעלזו׃
Psalms 94:4 יביעו ידברו עתק יתאמרו כל פעלי און׃
Psalms 94:5 עמך יהוה ידכאו ונחלתך יענו׃
Psalms 94:6 אלמנה וגר יהרגו ויתומים ירצחו׃
Psalms 94:7 ויאמרו לא יראה יה ולא יבין אלהי יעקב׃
Psalms 94:8 בינו בערים בעם וכסילים מתי תשׂכילו׃
Psalms 94:9 הנטע אזן הלא ישׁמע אם יצר עין הלא יביט׃
Psalms 94:10 היסר גוים הלא יוכיח המלמד אדם דעת׃
Psalms 94:11 יהוה ידע מחשׁבות אדם כי המה הבל׃
Psalms 94:12 אשׁרי הגבר אשׁר תיסרנו יה ומתורתך תלמדנו׃
Psalms 94:13 להשׁקיט לו מימי רע עד יכרה לרשׁע שׁחת׃
Psalms 94:14 כי לא יטשׁ יהוה עמו ונחלתו לא יעזב׃
Psalms 94:15 כי עד צדק ישׁוב משׁפט ואחריו כל ישׁרי לב׃
Psalms 94:16 מי יקום לי עם מרעים מי יתיצב לי עם פעלי און׃
Psalms 94:17 לולי יהוה עזרתה לי כמעט שׁכנה דומה נפשׁי׃
Psalms 94:18 אם אמרתי מטה רגלי חסדך יהוה יסעדני׃
Psalms 94:19 ברב שׂרעפי בקרבי תנחומיך ישׁעשׁעו נפשׁי׃
Psalms 94:20 היחברך כסא הוות יצר עמל עלי חק׃
Psalms 94:21 יגודו על נפשׁ צדיק ודם נקי ירשׁיעו׃
Psalms 94:22 ויהי יהוה לי למשׂגב ואלהי לצור מחסי׃
Psalms 94:23 וישׁב עליהם את אונם וברעתם יצמיתם יצמיתם יהוה אלהינו׃
Psalms 95:1 לכו נרננה ליהוה נריעה לצור ישׁענו׃
Psalms 95:2 נקדמה פניו בתודה בזמרות נריע׃
Psalms 95:3 כי אל גדול יהוה ומלך גדול על כל אלהים׃
Psalms 95:4 אשׁר בידו מחקרי ארץ ותועפות הרים׃
Psalms 95:5 אשׁר לו הים והוא עשׂהו ויבשׁת ידיו יצרו׃
Psalms 95:6 באו נשׁתחוה ונכרעה נברכה לפני יהוה עשׂנו׃
Psalms 95:7 כי הוא אלהינו ואנחנו עם מרעיתו וצאן ידו היום אם בקלו תשׁמעו׃
Psalms 95:8 אל תקשׁו לבבכם כמריבה כיום מסה במדבר׃
Psalms 95:9 אשׁר נסוני אבותיכם בחנוני גם ראו פעלי׃
Psalms 95:10 ארבעים שׁנה אקוט בדור ואמר עם תעי לבב הם והם לא ידעו דרכי׃
Psalms 95:11 אשׁר נשׁבעתי באפי אם יבאון אל מנוחתי׃
Psalms 96:1 שׁירו ליהוה שׁיר חדשׁ שׁירו ליהוה כל הארץ׃
Psalms 96:2 שׁירו ליהוה ברכו שׁמו בשׂרו מיום ליום ישׁועתו׃
Psalms 96:3 ספרו בגוים כבודו בכל העמים נפלאותיו׃
Psalms 96:4 כי גדול יהוה ומהלל מאד נורא הוא על כל אלהים׃
Psalms 96:5 כי כל אלהי העמים אלילים ויהוה שׁמים עשׂה׃
Psalms 96:6 הוד והדר לפניו עז ותפארת במקדשׁו׃
Psalms 96:7 הבו ליהוה משׁפחות עמים הבו ליהוה כבוד ועז׃
Psalms 96:8 הבו ליהוה כבוד שׁמו שׂאו מנחה ובאו לחצרותיו׃
Psalms 96:9 השׁתחוו ליהוה בהדרת קדשׁ חילו מפניו כל הארץ׃
Psalms 96:10 אמרו בגוים יהוה מלך אף תכון תבל בל תמוט ידין עמים במישׁרים׃
Psalms 96:11 ישׂמחו השׁמים ותגל הארץ ירעם הים ומלאו׃
Psalms 96:12 יעלז שׂדי וכל אשׁר בו אז ירננו כל עצי יער׃
Psalms 96:13 לפני יהוה כי בא כי בא לשׁפט הארץ ישׁפט תבל בצדק ועמים באמונתו׃
Psalms 97:1 יהוה מלך תגל הארץ ישׂמחו איים רבים׃
Psalms 97:2 ענן וערפל סביביו צדק ומשׁפט מכון כסאו׃
Psalms 97:3 אשׁ לפניו תלך ותלהט סביב צריו׃
Psalms 97:4 האירו ברקיו תבל ראתה ותחל הארץ׃
Psalms 97:5 הרים כדונג נמסו מלפני יהוה מלפני אדון כל הארץ׃
Psalms 97:6 הגידו השׁמים צדקו וראו כל העמים כבודו׃
Psalms 97:7 יבשׁו כל עבדי פסל המתהללים באלילים השׁתחוו לו כל אלהים׃
Psalms 97:8 שׁמעה ותשׂמח ציון ותגלנה בנות יהודה למען משׁפטיך יהוה׃
Psalms 97:9 כי אתה יהוה עליון על כל הארץ מאד נעלית על כל אלהים׃
Psalms 97:10 אהבי יהוה שׂנאו רע שׁמר נפשׁות חסידיו מיד רשׁעים יצילם׃
Psalms 97:11 אור זרע לצדיק ולישׁרי לב שׂמחה׃
Psalms 97:12 שׂמחו צדיקים ביהוה והודו לזכר קדשׁו׃
Psalms 98:1 מזמור שׁירו ליהוה שׁיר חדשׁ כי נפלאות עשׂה הושׁיעה לו ימינו וזרוע קדשׁו׃
Psalms 98:2 הודיע יהוה ישׁועתו לעיני הגוים גלה צדקתו׃
Psalms 98:3 זכר חסדו ואמונתו לבית ישׂראל ראו כל אפסי ארץ את ישׁועת אלהינו׃
Psalms 98:4 הריעו ליהוה כל הארץ פצחו ורננו וזמרו׃
Psalms 98:5 זמרו ליהוה בכנור בכנור וקול זמרה׃
Psalms 98:6 בחצצרות וקול שׁופר הריעו לפני המלך יהוה׃
Psalms 98:7 ירעם הים ומלאו תבל וישׁבי׃
Psalms 98:8 נהרות ימחאו כף יחד הרים ירננו׃
Psalms 98:9 לפני יהוה כי בא לשׁפט הארץ ישׁפט תבל בצדק ועמים במישׁרים׃
Psalms 99:1 יהוה מלך ירגזו עמים ישׁב כרובים תנוט הארץ׃
Psalms 99:2 יהוה בציון גדול ורם הוא על כל העמים׃
Psalms 99:3 יודו שׁמך גדול ונורא קדושׁ הוא׃
Psalms 99:4 ועז מלך משׁפט אהב אתה כוננת מישׁרים משׁפט וצדקה ביעקב אתה עשׂית׃
Psalms 99:5 רוממו יהוה אלהינו והשׁתחוו להדם רגליו קדושׁ הוא׃
Psalms 99:6 משׁה ואהרן בכהניו ושׁמואל בקראי שׁמו קראים אל יהוה והוא יענם׃
Psalms 99:7 בעמוד ענן ידבר אליהם שׁמרו עדתיו וחק נתן׃
Psalms 99:8 יהוה אלהינו אתה עניתם אל נשׂא היית להם ונקם על עלילותם׃
Psalms 99:9 רוממו יהוה אלהינו והשׁתחוו להר קדשׁו כי קדושׁ יהוה אלהינו׃
Psalms 100:1 מזמור לתודה הריעו ליהוה כל הארץ׃
Psalms 100:2 עבדו את יהוה בשׂמחה באו לפניו ברננה׃
Psalms 100:3 דעו כי יהוה הוא אלהים הוא עשׂנו ולא אנחנו עמו וצאן מרעיתו׃
Psalms 100:4 באו שׁעריו בתודה חצרתיו בתהלה הודו לו ברכו שׁמו׃
Psalms 100:5 כי טוב יהוה לעולם חסדו ועד דר ודר אמונתו׃
Psalms 101:1 לדוד מזמור חסד ומשׁפט אשׁירה לך יהוה אזמרה׃
Psalms 101:2 אשׂכילה בדרך תמים מתי תבוא אלי אתהלך בתם לבבי בקרב ביתי׃
Psalms 101:3 לא אשׁית לנגד עיני דבר בליעל עשׂה סטים שׂנאתי לא ידבק׃
Psalms 101:4 לבב עקשׁ יסור ממני רע לא אדע׃
Psalms 101:5 מלושׁני בסתר רעהו אותו אצמית גבה עינים ורחב לבב אתו לא אוכל׃
Psalms 101:6 עיני בנאמני ארץ לשׁבת עמדי הלך בדרך תמים הוא ישׁרתני׃
Psalms 101:7 לא ישׁב בקרב ביתי עשׂה רמיה דבר שׁקרים לא יכון לנגד עיני׃
Psalms 101:8 לבקרים אצמית כל רשׁעי ארץ להכרית מעיר יהוה כל פעלי און׃
Psalms 102:1 תפלה לעני כי יעטף ולפני יהוה ישׁפך שׂיחו׃ (102:2) יהוה שׁמעה תפלתי ושׁועתי אליך תבוא׃
Psalms 102:2 (102:3) אל תסתר פניך ממני ביום צר לי הטה אלי אזנך ביום אקרא מהר ענני׃
Psalms 102:3 (102:4) כי כלו בעשׁן ימי ועצמותי כמו קד נחרו׃
Psalms 102:4 (102:5) הוכה כעשׂב ויבשׁ לבי כי שׁכחתי מאכל לחמי׃
Psalms 102:5 (102:6) מקול אנחתי דבקה עצמי לבשׂרי׃
Psalms 102:6 (102:7) דמיתי לקאת מדבר הייתי ככוס חרבות׃
Psalms 102:7 (102:8) שׁקדתי ואהיה כצפור בודד על גג׃
Psalms 102:8 (102:9) כל היום חרפוני אויבי מהוללי בי נשׁבעו׃
Psalms 102:9 (102:10) כי אפר כלחם אכלתי ושׁקוי בבכי מסכתי׃
Psalms 102:10 (102:11) מפני זעמך וקצפך כי נשׂאתני ותשׁליכני׃
Psalms 102:11 (102:12) ימי כצל נטוי ואני כעשׂב איבשׁ׃
Psalms 102:12 (102:13) ואתה יהוה לעולם תשׁב וזכרך לדר ודר׃
Psalms 102:13 (102:14) אתה תקום תרחם ציון כי עת לחננה כי בא מועד׃
Psalms 102:14 (102:15) כי רצו עבדיך את אבניה ואת עפרה יחננו׃
Psalms 102:15 (102:16) וייראו גוים את שׁם יהוה וכל מלכי הארץ את כבודך׃
Psalms 102:16 (102:17) כי בנה יהוה ציון נראה בכבודו׃
Psalms 102:17 (102:18) פנה אל תפלת הערער ולא בזה את תפלתם׃
Psalms 102:18 (102:19) תכתב זאת לדור אחרון ועם נברא יהלל יה׃
Psalms 102:19 (102:20) כי השׁקיף ממרום קדשׁו יהוה משׁמים אל ארץ הביט׃
Psalms 102:20 (102:21) לשׁמע אנקת אסיר לפתח בני תמותה׃
Psalms 102:21 (102:22) לספר בציון שׁם יהוה ותהלתו בירושׁלם׃
Psalms 102:22 (102:23) בהקבץ עמים יחדו וממלכות לעבד את יהוה׃
Psalms 102:23 (102:24) ענה בדרך כחו קצר ימי׃
Psalms 102:24 (102:25) אמר אלי אל תעלני בחצי ימי בדור דורים שׁנותיך׃
Psalms 102:25 (102:26) לפנים הארץ יסדת ומעשׂה ידיך שׁמים׃
Psalms 102:26 (102:27) המה יאבדו ואתה תעמד וכלם כבגד יבלו כלבושׁ תחליפם ויחלפו׃
Psalms 102:27 (102:28) ואתה הוא ושׁנותיך לא יתמו׃
Psalms 102:28 (102:29) בני עבדיך ישׁכונו וזרעם לפניך יכון׃
Psalms 103:1 לדוד ברכי נפשׁי את יהוה וכל קרבי את שׁם קדשׁו׃
Psalms 103:2 ברכי נפשׁי את יהוה ואל תשׁכחי כל גמוליו׃
Psalms 103:3 הסלח לכל עונכי הרפא לכל תחלאיכי׃
Psalms 103:4 הגואל משׁחת חייכי המעטרכי חסד ורחמים׃
Psalms 103:5 המשׂביע בטוב עדיך תתחדשׁ כנשׁר נעוריכי׃
Psalms 103:6 עשׂה צדקות יהוה ומשׁפטים לכל עשׁוקים׃
Psalms 103:7 יודיע דרכיו למשׁה לבני ישׂראל עלילותיו׃
Psalms 103:8 רחום וחנון יהוה ארך אפים ורב חסד׃
Psalms 103:9 לא לנצח יריב ולא לעולם יטור׃
Psalms 103:10 לא כחטאינו עשׂה לנו ולא כעונתינו גמל עלינו׃
Psalms 103:11 כי כגבה שׁמים על הארץ גבר חסדו על יראיו׃
Psalms 103:12 כרחק מזרח ממערב הרחיק ממנו את פשׁעינו׃
Psalms 103:13 כרחם אב על בנים רחם יהוה על יראיו׃
Psalms 103:14 כי הוא ידע יצרנו זכור כי עפר אנחנו׃
Psalms 103:15 אנושׁ כחציר ימיו כציץ השׂדה כן יציץ׃
Psalms 103:16 כי רוח עברה בו ואיננו ולא יכירנו עוד מקומו׃
Psalms 103:17 וחסד יהוה מעולם ועד עולם על יראיו וצדקתו לבני בנים׃
Psalms 103:18 לשׁמרי בריתו ולזכרי פקדיו לעשׂותם׃
Psalms 103:19 יהוה בשׁמים הכין כסאו ומלכותו בכל משׁלה׃
Psalms 103:20 ברכו יהוה מלאכיו גברי כח עשׂי דברו לשׁמע בקול דברו׃
Psalms 103:21 ברכו יהוה כל צבאיו משׁרתיו עשׂי רצונו׃
Psalms 103:22 ברכו יהוה כל מעשׂיו בכל מקמות ממשׁלתו ברכי נפשׁי את יהוה׃
Psalms 104:1 ברכי נפשׁי את יהוה יהוה אלהי גדלת מאד הוד והדר לבשׁת׃
Psalms 104:2 עטה אור כשׂלמה נוטה שׁמים כיריעה׃
Psalms 104:3 המקרה במים עליותיו השׂם עבים רכובו המהלך על כנפי רוח׃
Psalms 104:4 עשׂה מלאכיו רוחות משׁרתיו אשׁ להט׃
Psalms 104:5 יסד ארץ על מכוניה בל תמוט עולם ועד׃
Psalms 104:6 תהום כלבושׁ כסיתו על הרים יעמדו מים׃
Psalms 104:7 מן גערתך ינוסון מן קול רעמך יחפזון׃
Psalms 104:8 יעלו הרים ירדו בקעות אל מקום זה יסדת להם׃
Psalms 104:9 גבול שׂמת בל יעברון בל ישׁובון לכסות הארץ׃
Psalms 104:10 המשׁלח מעינים בנחלים בין הרים יהלכון׃
Psalms 104:11 ישׁקו כל חיתו שׂדי ישׁברו פראים צמאם׃
Psalms 104:12 עליהם עוף השׁמים ישׁכון מבין עפאים יתנו קול׃
Psalms 104:13 משׁקה הרים מעליותיו מפרי מעשׂיך תשׂבע הארץ׃
Psalms 104:14 מצמיח חציר לבהמה ועשׂב לעבדת האדם להוציא לחם מן הארץ׃
Psalms 104:15 ויין ישׂמח לבב אנושׁ להצהיל פנים משׁמן ולחם לבב אנושׁ יסעד׃
Psalms 104:16 ישׂבעו עצי יהוה ארזי לבנון אשׁר נטע׃
Psalms 104:17 אשׁר שׁם צפרים יקננו חסידה ברושׁים ביתה׃
Psalms 104:18 הרים הגבהים ליעלים סלעים מחסה לשׁפנים׃
Psalms 104:19 עשׂה ירח למועדים שׁמשׁ ידע מבואו׃
Psalms 104:20 תשׁת חשׁך ויהי לילה בו תרמשׂ כל חיתו יער׃
Psalms 104:21 הכפירים שׁאגים לטרף ולבקשׁ מאל אכלם׃
Psalms 104:22 תזרח השׁמשׁ יאספון ואל מעונתם ירבצון׃
Psalms 104:23 יצא אדם לפעלו ולעבדתו עדי ערב׃
Psalms 104:24 מה רבו מעשׂיך יהוה כלם בחכמה עשׂית מלאה הארץ קנינך׃
Psalms 104:25 זה הים גדול ורחב ידים שׁם רמשׂ ואין מספר חיות קטנות עם גדלות׃
Psalms 104:26 שׁם אניות יהלכון לויתן זה יצרת לשׂחק׃
Psalms 104:27 כלם אליך ישׂברון לתת אכלם בעתו׃
Psalms 104:28 תתן להם ילקטון תפתח ידך ישׂבעון טוב׃
Psalms 104:29 תסתיר פניך יבהלון תסף רוחם יגועון ואל עפרם ישׁובון׃
Psalms 104:30 תשׁלח רוחך יבראון ותחדשׁ פני אדמה׃
Psalms 104:31 יהי כבוד יהוה לעולם ישׂמח יהוה במעשׂיו׃
Psalms 104:32 המביט לארץ ותרעד יגע בהרים ויעשׁנו׃
Psalms 104:33 אשׁירה ליהוה בחיי אזמרה לאלהי בעודי׃
Psalms 104:34 יערב עליו שׂיחי אנכי אשׂמח ביהוה׃
Psalms 104:35 יתמו חטאים מן הארץ ורשׁעים עוד אינם ברכי נפשׁי את יהוה הללו יה׃
Psalms 105:1 הודו ליהוה קראו בשׁמו הודיעו בעמים עלילותיו׃
Psalms 105:2 שׁירו לו זמרו לו שׂיחו בכל נפלאותיו׃
Psalms 105:3 התהללו בשׁם קדשׁו ישׂמח לב מבקשׁי יהוה׃
Psalms 105:4 דרשׁו יהוה ועזו בקשׁו פניו תמיד׃
Psalms 105:5 זכרו נפלאותיו אשׁר עשׂה מפתיו ומשׁפטי פיו׃
Psalms 105:6 זרע אברהם עבדו בני יעקב בחיריו׃
Psalms 105:7 הוא יהוה אלהינו בכל הארץ משׁפטיו׃
Psalms 105:8 זכר לעולם בריתו דבר צוה לאלף דור׃
Psalms 105:9 אשׁר כרת את אברהם ושׁבועתו לישׂחק׃
Psalms 105:10 ויעמידה ליעקב לחק לישׂראל ברית עולם׃
Psalms 105:11 לאמר לך אתן את ארץ כנען חבל נחלתכם׃
Psalms 105:12 בהיותם מתי מספר כמעט וגרים׃
Psalms 105:13 ויתהלכו מגוי אל גוי מממלכה אל עם אחר׃
Psalms 105:14 לא הניח אדם לעשׁקם ויוכח עליהם מלכים׃
Psalms 105:15 אל תגעו במשׁיחי ולנביאי אל תרעו׃
Psalms 105:16 ויקרא רעב על הארץ כל מטה לחם שׁבר׃
Psalms 105:17 שׁלח לפניהם אישׁ לעבד נמכר יוסף׃
Psalms 105:18 ענו בכבל רגליו ברזל באה נפשׁו׃
Psalms 105:19 עד עת בא דברו אמרת יהוה צרפתהו׃
Psalms 105:20 שׁלח מלך ויתירהו משׁל עמים ויפתחהו׃
Psalms 105:21 שׂמו אדון לביתו ומשׁל בכל קנינו׃
Psalms 105:22 לאסר שׂריו בנפשׁו וזקניו יחכם׃
Psalms 105:23 ויבא ישׂראל מצרים ויעקב גר בארץ חם׃
Psalms 105:24 ויפר את עמו מאד ויעצמהו מצריו׃
Psalms 105:25 הפך לבם לשׂנא עמו להתנכל בעבדיו׃
Psalms 105:26 שׁלח משׁה עבדו אהרן אשׁר בחר׃
Psalms 105:27 שׂמו בם דברי אתותיו ומפתים בארץ חם׃
Psalms 105:28 שׁלח חשׁך ויחשׁך ולא מרו את דברוו׃
Psalms 105:29 הפך את מימיהם לדם וימת את דגתם׃
Psalms 105:30 שׁרץ ארצם צפרדעים בחדרי מלכיהם׃
Psalms 105:31 אמר ויבא ערב כנים בכל גבולם׃
Psalms 105:32 נתן גשׁמיהם ברד אשׁ להבות בארצם׃
Psalms 105:33 ויך גפנם ותאנתם וישׁבר עץ גבולם׃
Psalms 105:34 אמר ויבא ארבה וילק ואין מספר׃
Psalms 105:35 ויאכל כל עשׂב בארצם ויאכל פרי אדמתם׃
Psalms 105:36 ויך כל בכור בארצם ראשׁית לכל אונם׃
Psalms 105:37 ויוציאם בכסף וזהב ואין בשׁבטיו כושׁל׃
Psalms 105:38 שׂמח מצרים בצאתם כי נפל פחדם עליהם׃
Psalms 105:39 פרשׂ ענן למסך ואשׁ להאיר לילה׃
Psalms 105:40 שׁאל ויבא שׂלו ולחם שׁמים ישׂביעם׃
Psalms 105:41 פתח צור ויזובו מים הלכו בציות נהר׃
Psalms 105:42 כי זכר את דבר קדשׁו את אברהם עבדו׃
Psalms 105:43 ויוצא עמו בשׂשׂון ברנה את בחיריו׃
Psalms 105:44 ויתן להם ארצות גוים ועמל לאמים יירשׁו׃
Psalms 105:45 בעבור ישׁמרו חקיו ותורתיו ינצרו הללו יה׃
Psalms 106:1 הללויה הודו ליהוה כי טוב כי לעולם חסדו׃
Psalms 106:2 מי ימלל גבורות יהוה ישׁמיע כל תהלתו׃
Psalms 106:3 אשׁרי שׁמרי משׁפט עשׂה צדקה בכל עת׃
Psalms 106:4 זכרני יהוה ברצון עמך פקדני בישׁועתך׃
Psalms 106:5 לראות בטובת בחיריך לשׂמח בשׂמחת גויך להתהלל עם נחלתך׃
Psalms 106:6 חטאנו עם אבותינו העוינו הרשׁענו׃
Psalms 106:7 אבותינו במצרים לא השׂכילו נפלאותיך לא זכרו את רב חסדיך וימרו על ים בים סוף׃
Psalms 106:8 ויושׁיעם למען שׁמו להודיע את גבורתו׃
Psalms 106:9 ויגער בים סוף ויחרב ויוליכם בתהמות כמדבר׃
Psalms 106:10 ויושׁיעם מיד שׂונא ויגאלם מיד אויב׃
Psalms 106:11 ויכסו מים צריהם אחד מהם לא נותר׃
Psalms 106:12 ויאמינו בדבריו ישׁירו תהלתו׃
Psalms 106:13 מהרו שׁכחו מעשׂיו לא חכו לעצתו׃
Psalms 106:14 ויתאוו תאוה במדבר וינסו אל בישׁימון׃
Psalms 106:15 ויתן להם שׁאלתם וישׁלח רזון בנפשׁם׃
Psalms 106:16 ויקנאו למשׁה במחנה לאהרן קדושׁ יהוה׃
Psalms 106:17 תפתח ארץ ותבלע דתן ותכס על עדת אבירם׃
Psalms 106:18 ותבער אשׁ בעדתם להבה תלהט רשׁעים׃
Psalms 106:19 יעשׂו עגל בחרב וישׁתחוו למסכה׃
Psalms 106:20 וימירו את כבודם בתבנית שׁור אכל עשׂב׃
Psalms 106:21 שׁכחו אל מושׁיעם עשׂה גדלות במצרים׃
Psalms 106:22 נפלאות בארץ חם נוראות על ים סוף׃
Psalms 106:23 ויאמר להשׁמידם לולי משׁה בחירו עמד בפרץ לפניו להשׁיב חמתו מהשׁחית׃
Psalms 106:24 וימאסו בארץ חמדה לא האמינו לדברו׃
Psalms 106:25 וירגנו באהליהם לא שׁמעו בקול יהוה׃
Psalms 106:26 וישׂא ידו להם להפיל אותם במדבר׃
Psalms 106:27 ולהפיל זרעם בגוים ולזרותם בארצות׃
Psalms 106:28 ויצמדו לבעל פעור ויאכלו זבחי מתים׃
Psalms 106:29 ויכעיסו במעלליהם ותפרץ בם מגפה׃
Psalms 106:30 ויעמד פינחס ויפלל ותעצר המגפה׃
Psalms 106:31 ותחשׁב לו לצדקה לדר ודר עד עולם׃
Psalms 106:32 ויקציפו על מי מריבה וירע למשׁה בעבורם׃
Psalms 106:33 כי המרו את רוחו ויבטא בשׂפתיו׃
Psalms 106:34 לא השׁמידו את העמים אשׁר אמר יהוה להם׃
Psalms 106:35 ויתערבו בגוים וילמדו מעשׂיהם׃
Psalms 106:36 ויעבדו את עצביהם ויהיו להם למוקשׁ׃
Psalms 106:37 ויזבחו את בניהם ואת בנותיהם לשׁדים׃
Psalms 106:38 וישׁפכו דם נקי דם בניהם ובנותיהם אשׁר זבחו לעצבי כנען ותחנף הארץ בדמים׃
Psalms 106:39 ויטמאו במעשׂיהם ויזנו במעלליהם׃
Psalms 106:40 ויחר אף יהוה בעמו ויתעב את נחלתו׃
Psalms 106:41 ויתנם ביד גוים וימשׁלו בהם שׂנאיהם׃
Psalms 106:42 וילחצום אויביהם ויכנעו תחת ידם׃
Psalms 106:43 פעמים רבות יצילם והמה ימרו בעצתם וימכו בעונם׃
Psalms 106:44 וירא בצר להם בשׁמעו את רנתם׃
Psalms 106:45 ויזכר להם בריתו וינחם כרב חסדו׃
Psalms 106:46 ויתן אותם לרחמים לפני כל שׁוביהם׃
Psalms 106:47 הושׁיענו יהוה אלהינו וקבצנו מן הגוים להדות לשׁם קדשׁך להשׁתבח בתהלתך׃
Psalms 106:48 ברוך יהוה אלהי ישׂראל מן העולם ועד העולם ואמר כל העם אמן הללו יה׃
Psalms 107:1 הדו ליהוה כי טוב כי לעולם חסדו׃
Psalms 107:2 יאמרו גאולי יהוה אשׁר גאלם מיד צר׃
Psalms 107:3 ומארצות קבצם ממזרח וממערב מצפון ומים׃
Psalms 107:4 תעו במדבר בישׁימון דרך עיר מושׁב לא מצאו׃
Psalms 107:5 רעבים גם צמאים נפשׁם בהם תתעטף׃
Psalms 107:6 ויצעקו אל יהוה בצר להם ממצוקותיהם יצילם׃
Psalms 107:7 וידריכם בדרך ישׁרה ללכת אל עיר מושׁב׃
Psalms 107:8 יודו ליהוה חסדו ונפלאותיו לבני אדם׃
Psalms 107:9 כי השׂביע נפשׁ שׁקקה ונפשׁ רעבה מלא טוב׃
Psalms 107:10 ישׁבי חשׁך וצלמות אסירי עני וברזל׃
Psalms 107:11 כי המרו אמרי אל ועצת עליון נאצו׃
Psalms 107:12 ויכנע בעמל לבם כשׁלו ואין עזר׃
Psalms 107:13 ויזעקו אל יהוה בצר להם ממצקותיהם יושׁיעם׃
Psalms 107:14 יוציאם מחשׁך וצלמות ומוסרותיהם ינתק׃
Psalms 107:15 יודו ליהוה חסדו ונפלאותיו לבני אדם׃
Psalms 107:16 כי שׁבר דלתות נחשׁת ובריחי ברזל גדע׃
Psalms 107:17 אולים מדרך פשׁעם ומעונתיהם יתענו׃
Psalms 107:18 כל אכל תתעב נפשׁם ויגיעו עד שׁערי מות׃
Psalms 107:19 ויזעקו אל יהוה בצר להם ממצקותיהם יושׁיעם׃
Psalms 107:20 ישׁלח דברו וירפאם וימלט משׁחיתותם׃
Psalms 107:21 יודו ליהוה חסדו ונפלאותיו לבני אדם׃
Psalms 107:22 ויזבחו זבחי תודה ויספרו מעשׂיו ברנה׃
Psalms 107:23 יורדי הים באניות עשׂי מלאכה במים רבים׃
Psalms 107:24 המה ראו מעשׂי יהוה ונפלאותיו במצולה׃
Psalms 107:25 ויאמר ויעמד רוח סערה ותרומם גליו׃
Psalms 107:26 יעלו שׁמים ירדו תהומות נפשׁם ברעה תתמוגג׃
Psalms 107:27 יחוגו וינועו כשׁכור וכל חכמתם תתבלע׃
Psalms 107:28 ויצעקו אל יהוה בצר להם וממצוקתיהם יוציאם׃
Psalms 107:29 יקם סערה לדממה ויחשׁו גליהם׃
Psalms 107:30 וישׂמחו כי ישׁתקו וינחם אל מחוז חפצם׃
Psalms 107:31 יודו ליהוה חסדו ונפלאותיו לבני אדם׃
Psalms 107:32 וירממוהו בקהל עם ובמושׁב זקנים יהללוהו׃
Psalms 107:33 ישׂם נהרות למדבר ומצאי מים לצמאון׃
Psalms 107:34 ארץ פרי למלחה מרעת ישׁבי׃
Psalms 107:35 ישׂם מדבר לאגם מים וארץ ציה למצאי מים׃
Psalms 107:36 ויושׁב שׁם רעבים ויכוננו עיר מושׁב׃
Psalms 107:37 ויזרעו שׂדות ויטעו כרמים ויעשׂו פרי תבואה׃
Psalms 107:38 ויברכם וירבו מאד ובהמתם לא ימעיט׃
Psalms 107:39 וימעטו וישׁחו מעצר רעה ויגון׃
Psalms 107:40 שׁפך בוז על נדיבים ויתעם בתהו לא דרך׃
Psalms 107:41 וישׂגב אביון מעוני וישׂם כצאן משׁפחות׃
Psalms 107:42 יראו ישׁרים וישׂמחו וכל עולה קפצה פיה׃
Psalms 107:43 מי חכם וישׁמר אלה ויתבוננו חסדי יהוה׃
Psalms 108:1 שׁיר מזמור לדוד׃ (108:2) נכון לבי אלהים אשׁירה ואזמרה אף כבודי׃
Psalms 108:2 (108:3) עורה הנבל וכנור אעירה שׁחר׃
Psalms 108:3 (108:4) אודך בעמים יהוה ואזמרך בל אמים׃
Psalms 108:4 (108:5) כי גדול מעל שׁמים חסדך ועד שׁחקים אמתך׃
Psalms 108:5 (108:6) רומה על שׁמים אלהים ועל כל הארץ כבודך׃
Psalms 108:6 (108:7) למען יחלצון ידידיך הושׁיעה ימינך וענני׃
Psalms 108:7 (108:8) אלהים דבר בקדשׁו אעלזה אחלקה שׁכם ועמק סכות אמדד׃
Psalms 108:8 (108:9) לי גלעד לי מנשׁה ואפרים מעוז ראשׁי יהודה מחקקי׃
Psalms 108:9 (108:10) מואב סיר רחצי על אדום אשׁליך נעלי עלי פלשׁת אתרועע׃
Psalms 108:10 (108:11) מי יבלני עיר מבצר מי נחני עד אדום׃
Psalms 108:11 (108:12) הלא אלהים זנחתנו ולא תצא אלהים בצבאתינו׃
Psalms 108:12 (108:13) הבה לנו עזרת מצר ושׁוא תשׁועת אדם׃
Psalms 108:13 (108:14) באלהים נעשׂה חיל והוא יבוס צרינו׃
Psalms 109:1 למנצח לדוד מזמור אלהי תהלתי אל תחרשׁ׃
Psalms 109:2 כי פי רשׁע ופי מרמה עלי פתחו דברו אתי לשׁון שׁקר׃
Psalms 109:3 ודברי שׂנאה סבבוני וילחמוני חנם׃
Psalms 109:4 תחת אהבתי ישׂטנוני ואני תפלה׃
Psalms 109:5 וישׂימו עלי רעה תחת טובה ושׂנאה תחת אהבתי׃
Psalms 109:6 הפקד עליו רשׁע ושׂטן יעמד על ימינו׃
Psalms 109:7 בהשׁפטו יצא רשׁע ותפלתו תהיה לחטאה׃
Psalms 109:8 יהיו ימיו מעטים פקדתו יקח אחר׃
Psalms 109:9 יהיו בניו יתומים ואשׁתו אלמנה׃
Psalms 109:10 ונוע ינועו בניו ושׁאלו ודרשׁו מחרבותיהם׃
Psalms 109:11 ינקשׁ נושׁה לכל אשׁר לו ויבזו זרים יגיעו׃
Psalms 109:12 אל יהי לו משׁך חסד ואל יהי חונן ליתומיו׃
Psalms 109:13 יהי אחריתו להכרית בדור אחר ימח שׁמם׃
Psalms 109:14 יזכר עון אבתיו אל יהוה וחטאת אמו אל תמח׃
Psalms 109:15 יהיו נגד יהוה תמיד ויכרת מארץ זכרם׃
Psalms 109:16 יען אשׁר לא זכר עשׂות חסד וירדף אישׁ עני ואביון ונכאה לבב למותת׃
Psalms 109:17 ויאהב קללה ותבואהו ולא חפץ בברכה ותרחק ממנו׃
Psalms 109:18 וילבשׁ קללה כמדו ותבא כמים בקרבו וכשׁמן בעצמותיו׃
Psalms 109:19 תהי לו כבגד יעטה ולמזח תמיד יחגרה׃
Psalms 109:20 זאת פעלת שׂטני מאת יהוה והדברים רע על נפשׁי׃
Psalms 109:21 ואתה יהוה אדני עשׂה אתי למען שׁמך כי טוב חסדך הצילני׃
Psalms 109:22 כי עני ואביון אנכי ולבי חלל בקרבי׃
Psalms 109:23 כצל כנטותו נהלכתי ננערתי כארבה׃
Psalms 109:24 ברכי כשׁלו מצום ובשׂרי כחשׁ משׁמן׃
Psalms 109:25 ואני הייתי חרפה להם יראוני יניעון ראשׁם׃
Psalms 109:26 עזרני יהוה אלהי הושׁיעני כחסדך׃
Psalms 109:27 וידעו כי ידך זאת אתה יהוה עשׂיתה׃
Psalms 109:28 יקללו המה ואתה תברך קמו ויבשׁו ועבדך ישׂמח׃
Psalms 109:29 ילבשׁו שׂוטני כלמה ויעטו כמעיל בשׁתם׃
Psalms 109:30 אודה יהוה מאד בפי ובתוך רבים אהללנו׃
Psalms 109:31 כי יעמד לימין אביון להושׁיע משׁפטי נפשׁו׃
Psalms 110:1 לדוד מזמור נאם יהוה לאדני שׁב לימיני עד אשׁית איביך הדם לרגליך׃
Psalms 110:2 מטה עזך ישׁלח יהוה מציון רדה בקרב איביך׃
Psalms 110:3 עמך נדבת ביום חילך בהדרי קדשׁ מרחם משׁחר לך טל ילדתיך׃
Psalms 110:4 נשׁבע יהוה ולא ינחם אתה כהן לעולם על דברתי מלכי צדק׃
Psalms 110:5 אדני על ימינך מחץ ביום אפו מלכים׃
Psalms 110:6 ידין בגוים מלא גויות מחץ ראשׁ על ארץ רבה׃
Psalms 110:7 מנחל בדרך ישׁתה על כן ירים ראשׁ׃
Psalms 111:1 הללו יה אודה יהוה בכל לבב בסוד ישׁרים ועדה׃
Psalms 111:2 גדלים מעשׂי יהוה דרושׁים לכל חפציהם׃
Psalms 111:3 הוד והדר פעלו וצדקתו עמדת לעד׃
Psalms 111:4 זכר עשׂה לנפלאתיו חנון ורחום יהוה׃
Psalms 111:5 טרף נתן ליראיו יזכר לעולם בריתו׃
Psalms 111:6 כח מעשׂיו הגיד לעמו לתת להם נחלת גוים׃
Psalms 111:7 מעשׂי ידיו אמת ומשׁפט נאמנים כל פקודיו׃
Psalms 111:8 סמוכים לעד לעולם עשׂוים באמת וישׁר׃
Psalms 111:9 פדות שׁלח לעמו צוה לעולם בריתו קדושׁ ונורא שׁמו׃
Psalms 111:10 ראשׁית חכמה יראת יהוה שׂכל טוב לכל עשׂיהם תהלתו עמדת לעד׃
Psalms 112:1 הללו יה אשׁרי אישׁ ירא את יהוה במצותיו חפץ מאד׃
Psalms 112:2 גבור בארץ יהיה זרעו דור ישׁרים יברך׃
Psalms 112:3 הון ועשׁר בביתו וצדקתו עמדת לעד׃
Psalms 112:4 זרח בחשׁך אור לישׁרים חנון ורחום וצדיק׃
Psalms 112:5 טוב אישׁ חונן ומלוה יכלכל דבריו במשׁפט׃
Psalms 112:6 כי לעולם לא ימוט לזכר עולם יהיה צדיק׃
Psalms 112:7 משׁמועה רעה לא יירא נכון לבו בטח ביהוה׃
Psalms 112:8 סמוך לבו לא יירא עד אשׁר יראה בצריו׃
Psalms 112:9 פזר נתן לאביונים צדקתו עמדת לעד קרנו תרום בכבוד׃
Psalms 112:10 רשׁע יראה וכעס שׁניו יחרק ונמס תאות רשׁעים תאבד׃
Psalms 113:1 הללו יה הללו עבדי יהוה הללו את שׁם יהוה׃
Psalms 113:2 יהי שׁם יהוה מברך מעתה ועד עולם׃
Psalms 113:3 ממזרח שׁמשׁ עד מבואו מהלל שׁם יהוה׃
Psalms 113:4 רם על כל גוים יהוה על השׁמים כבודו׃
Psalms 113:5 מי כיהוה אלהינו המגביהי לשׁבת׃
Psalms 113:6 המשׁפילי לראות בשׁמים ובארץ׃
Psalms 113:7 מקימי מעפר דל מאשׁפת ירים אביון׃
Psalms 113:8 להושׁיבי עם נדיבים עם נדיבי עמו׃
Psalms 113:9 מושׁיבי עקרת הבית אם הבנים שׂמחה הללו יה׃
Psalms 114:1 בצאת ישׂראל ממצרים בית יעקב מעם לעז׃
Psalms 114:2 היתה יהודה לקדשׁו ישׂראל ממשׁלותיו׃
Psalms 114:3 הים ראה וינס הירדן יסב לאחור׃
Psalms 114:4 ההרים רקדו כאילים גבעות כבני צאן׃
Psalms 114:5 מה לך הים כי תנוס הירדן תסב לאחור׃
Psalms 114:6 ההרים תרקדו כאילים גבעות כבני צאן׃
Psalms 114:7 מלפני אדון חולי ארץ מלפני אלוה יעקב׃
Psalms 114:8 ההפכי הצור אגם מים חלמישׁ למעינו מים׃
Psalms 115:1 לא לנו יהוה לא לנו כי לשׁמך תן כבוד על חסדך על אמתך׃
Psalms 115:2 למה יאמרו הגוים איה נא אלהיהם׃
Psalms 115:3 ואלהינו בשׁמים כל אשׁר חפץ עשׂה׃
Psalms 115:4 עצביהם כסף וזהב מעשׂה ידי אדם׃
Psalms 115:5 פה להם ולא ידברו עינים להם ולא יראו׃
Psalms 115:6 אזנים להם ולא ישׁמעו אף להם ולא יריחון׃
Psalms 115:7 ידיהם ולא ימישׁון רגליהם ולא יהלכו לא יהגו בגרונם׃
Psalms 115:8 כמוהם יהיו עשׂיהם כל אשׁר בטח׃
Psalms 115:9 ישׂראל בטח ביהוה עזרם ומגנם הוא׃
Psalms 115:10 בית אהרן בטחו ביהוה עזרם ומגנם הוא׃
Psalms 115:11 יראי יהוה בטחו ביהוה עזרם ומגנם הוא׃
Psalms 115:12 יהוה זכרנו יברך יברך את בית ישׂראל יברך את בית אהרן׃
Psalms 115:13 יברך יראי יהוה הקטנים עם הגדלים׃
Psalms 115:14 יסף יהוה עליכם עליכם ועל בניכם׃
Psalms 115:15 ברוכים אתם ליהוה עשׂה שׁמים וארץ׃
Psalms 115:16 השׁמים שׁמים ליהוה והארץ נתן לבני אדם׃
Psalms 115:17 לא המתים יהללו יה ולא כל ירדי דומה׃
Psalms 115:18 ואנחנו נברך יה מעתה ועד עולם הללו יה׃
Psalms 116:1 אהבתי כי ישׁמע יהוה את קולי תחנוני׃
Psalms 116:2 כי הטה אזנו לי ובימי אקרא׃
Psalms 116:3 אפפוני חבלי מות ומצרי שׁאול מצאוני צרה ויגון אמצא׃
Psalms 116:4 ובשׁם יהוה אקרא אנה יהוה מלטה נפשׁי׃
Psalms 116:5 חנון יהוה וצדיק ואלהינו מרחם׃
Psalms 116:6 שׁמר פתאים יהוה דלותי ולי יהושׁיע׃
Psalms 116:7 שׁובי נפשׁי למנוחיכי כי יהוה גמל עליכי׃
Psalms 116:8 כי חלצת נפשׁי ממות את עיני מן דמעה את רגלי מדחי׃
Psalms 116:9 אתהלך לפני יהוה בארצות החיים׃
Psalms 116:10 האמנתי כי אדבר אני עניתי מאד׃
Psalms 116:11 אני אמרתי בחפזי כל האדם כזב׃
Psalms 116:12 מה אשׁיב ליהוה כל תגמולוהי עלי׃
Psalms 116:13 כוס ישׁועות אשׂא ובשׁם יהוה אקרא׃
Psalms 116:14 נדרי ליהוה אשׁלם נגדה נא לכל עמו׃
Psalms 116:15 יקר בעיני יהוה המותה לחסידיו׃
Psalms 116:16 אנה יהוה כי אני עבדך אני עבדך בן אמתך פתחת למוסרי׃
Psalms 116:17 לך אזבח זבח תודה ובשׁם יהוה אקרא׃
Psalms 116:18 נדרי ליהוה אשׁלם נגדה נא לכל עמו׃
Psalms 116:19 בחצרות בית יהוה בתוככי ירושׁלם הללו יה׃
Psalms 117:1 הללו את יהוה כל גוים שׁבחוהו כל האמים׃
Psalms 117:2 כי גבר עלינו חסדו ואמת יהוה לעולם הללו יה׃
Psalms 118:1 הודו ליהוה כי טוב כי לעולם חסדו׃
Psalms 118:2 יאמר נא ישׂראל כי לעולם חסדו׃
Psalms 118:3 יאמרו נא בית אהרן כי לעולם חסדו׃
Psalms 118:4 יאמרו נא יראי יהוה כי לעולם חסדו׃
Psalms 118:5 מן המצר קראתי יה ענני במרחב יה׃
Psalms 118:6 יהוה לי לא אירא מה יעשׂה לי אדם׃
Psalms 118:7 יהוה לי בעזרי ואני אראה בשׂנאי׃
Psalms 118:8 טוב לחסות ביהוה מבטח באדם׃
Psalms 118:9 טוב לחסות ביהוה מבטח בנדיבים׃
Psalms 118:10 כל גוים סבבוני בשׁם יהוה כי אמילם׃
Psalms 118:11 סבוני גם סבבוני בשׁם יהוה כי אמילם׃
Psalms 118:12 סבוני כדבורים דעכו כאשׁ קוצים בשׁם יהוה כי אמילם׃
Psalms 118:13 דחה דחיתני לנפל ויהוה עזרני׃
Psalms 118:14 עזי וזמרת יה ויהי לי לישׁועה׃
Psalms 118:15 קול רנה וישׁועה באהלי צדיקים ימין יהוה עשׂה חיל׃
Psalms 118:16 ימין יהוה רוממה ימין יהוה עשׂה חיל׃
Psalms 118:17 לא אמות כי אחיה ואספר מעשׂי יה׃
Psalms 118:18 יסר יסרני יה ולמות לא נתנני׃
Psalms 118:19 פתחו לי שׁערי צדק אבא בם אודה יה׃
Psalms 118:20 זה השׁער ליהוה צדיקים יבאו׃
Psalms 118:21 אודך כי עניתני ותהי לי לישׁועה׃
Psalms 118:22 אבן מאסו הבונים היתה לראשׁ פנה׃
Psalms 118:23 מאת יהוה היתה זאת היא נפלאת בעינינו׃
Psalms 118:24 זה היום עשׂה יהוה נגילה ונשׂמחה׃
Psalms 118:25 אנא יהוה הושׁיעה נא אנא יהוה הצליחה נא׃
Psalms 118:26 ברוך הבא בשׁם יהוה ברכנוכם מבית יהוה׃
Psalms 118:27 אל יהוה ויאר לנו אסרו חג בעבתים עד קרנות המזבח׃
Psalms 118:28 אלי אתה ואודך אלהי ארוממך׃
Psalms 118:29 הודו ליהוה כי טוב כי לעולם חסדו׃
Psalms 119:1 אשׁרי תמימי דרך ההלכים בתורת יהוה׃
Psalms 119:2 אשׁרי נצרי עדתיו בכל לב ידרשׁוהו׃
Psalms 119:3 אף לא פעלו עולה בדרכיו הלכו׃
Psalms 119:4 אתה צויתה פקדיך לשׁמר מאד׃
Psalms 119:5 אחלי יכנו דרכי לשׁמר חקיך׃
Psalms 119:6 אז לא אבושׁ בהביטי אל כל מצותיך׃
Psalms 119:7 אודך בישׁר לבב בלמדי משׁפטי צדקך׃
Psalms 119:8 את חקיך אשׁמר אל תעזבני עד מאד׃
Psalms 119:9 במה יזכה נער את ארחו לשׁמר כדברך׃
Psalms 119:10 בכל לבי דרשׁתיך אל תשׁגני ממצותיך׃
Psalms 119:11 בלבי צפנתי אמרתך למען לא אחטא׃
Psalms 119:12 ברוך אתה יהוה למדני חקיך׃
Psalms 119:13 בשׂפתי ספרתי כל משׁפטי פיך׃
Psalms 119:14 בדרך עדותיך שׂשׂתי כעל כל הון׃
Psalms 119:15 בפקדיך אשׂיחה ואביטה ארחתיך׃
Psalms 119:16 בחקתיך אשׁתעשׁע לא אשׁכח דברך׃
Psalms 119:17 גמל על עבדך אחיה ואשׁמרה דברך׃
Psalms 119:18 גל עיני ואביטה נפלאות מתורתך׃
Psalms 119:19 גר אנכי בארץ אל תסתר ממני מצותיך׃
Psalms 119:20 גרסה נפשׁי לתאבה אל משׁפטיך בכל עת׃
Psalms 119:21 גערת זדים ארורים השׁגים ממצותיך׃
Psalms 119:22 גל מעלי חרפה ובוז כי עדתיך נצרתי׃
Psalms 119:23 גם ישׁבו שׂרים בי נדברו עבדך ישׂיח בחקיך׃
Psalms 119:24 גם עדתיך שׁעשׁעי אנשׁי עצתי׃
Psalms 119:25 דבקה לעפר נפשׁי חיני כדברך׃
Psalms 119:26 דרכי ספרתי ותענני למדני חקיך׃
Psalms 119:27 דרך פקודיך הבינני ואשׂיחה בנפלאותיך׃
Psalms 119:28 דלפה נפשׁי מתוגה קימני כדברך׃
Psalms 119:29 דרך שׁקר הסר ממני ותורתך חנני׃
Psalms 119:30 דרך אמונה בחרתי משׁפטיך שׁויתי׃
Psalms 119:31 דבקתי בעדותיך יהוה אל תבישׁני׃
Psalms 119:32 דרך מצותיך ארוץ כי תרחיב לבי׃
Psalms 119:33 הורני יהוה דרך חקיך ואצרנה עקב׃
Psalms 119:34 הבינני ואצרה תורתך ואשׁמרנה בכל לב׃
Psalms 119:35 הדריכני בנתיב מצותיך כי בו חפצתי׃
Psalms 119:36 הט לבי אל עדותיך ואל אל בצע׃
Psalms 119:37 העבר עיני מראות שׁוא בדרכך חיני׃
Psalms 119:38 הקם לעבדך אמרתך אשׁר ליראתך׃
Psalms 119:39 העבר חרפתי אשׁר יגרתי כי משׁפטיך טובים׃
Psalms 119:40 הנה תאבתי לפקדיך בצדקתך חיני׃
Psalms 119:41 ויבאני חסדך יהוה תשׁועתך כאמרתך׃
Psalms 119:42 ואענה חרפי דבר כי בטחתי בדברך׃
Psalms 119:43 ואל תצל מפי דבר אמת עד מאד כי למשׁפטך יחלתי׃
Psalms 119:44 ואשׁמרה תורתך תמיד לעולם ועד׃
Psalms 119:45 ואתהלכה ברחבה כי פקדיך דרשׁתי׃
Psalms 119:46 ואדברה בעדתיך נגד מלכים ולא אבושׁ׃
Psalms 119:47 ואשׁתעשׁע במצותיך אשׁר אהבתי׃
Psalms 119:48 ואשׂא כפי אל מצותיך אשׁר אהבתי ואשׂיחה בחקיך׃
Psalms 119:49 זכר דבר לעבדך על אשׁר יחלתני׃
Psalms 119:50 זאת נחמתי בעניי כי אמרתך חיתני׃
Psalms 119:51 זדים הליצני עד מאד מתורתך לא נטיתי׃
Psalms 119:52 זכרתי משׁפטיך מעולם יהוה ואתנחם׃
Psalms 119:53 זלעפה אחזתני מרשׁעים עזבי תורתך׃
Psalms 119:54 זמרות היו לי חקיך בבית מגורי׃
Psalms 119:55 זכרתי בלילה שׁמך יהוה ואשׁמרה תורתך׃
Psalms 119:56 זאת היתה לי כי פקדיך נצרתי׃
Psalms 119:57 חלקי יהוה אמרתי לשׁמר דבריך׃
Psalms 119:58 חליתי פניך בכל לב חנני כאמרתך׃
Psalms 119:59 חשׁבתי דרכי ואשׁיבה רגלי אל עדתיך׃
Psalms 119:60 חשׁתי ולא התמהמהתי לשׁמר מצותיך׃
Psalms 119:61 חבלי רשׁעים עודני תורתך לא שׁכחתי׃
Psalms 119:62 חצות לילה אקום להודות לך על משׁפטי צדקך׃
Psalms 119:63 חבר אני לכל אשׁר יראוך ולשׁמרי פקודיך׃
Psalms 119:64 חסדך יהוה מלאה הארץ חקיך למדני׃
Psalms 119:65 טוב עשׂית עם עבדך יהוה כדברך׃
Psalms 119:66 טוב טעם ודעת למדני כי במצותיך האמנתי׃
Psalms 119:67 טרם אענה אני שׁגג ועתה אמרתך שׁמרתי׃
Psalms 119:68 טוב אתה ומטיב למדני חקיך׃
Psalms 119:69 טפלו עלי שׁקר זדים אני בכל לב אצר פקודיך׃
Psalms 119:70 טפשׁ כחלב לבם אני תורתך שׁעשׁעתי׃
Psalms 119:71 טוב לי כי עניתי למען אלמד חקיך׃
Psalms 119:72 טוב לי תורת פיך מאלפי זהב וכסף׃
Psalms 119:73 ידיך עשׂוני ויכוננוני הבינני ואלמדה מצותיך׃
Psalms 119:74 יראיך יראוני וישׂמחו כי לדברך יחלתי׃
Psalms 119:75 ידעתי יהוה כי צדק משׁפטיך ואמונה עניתני׃
Psalms 119:76 יהי נא חסדך לנחמני כאמרתך לעבדך׃
Psalms 119:77 יבאוני רחמיך ואחיה כי תורתך שׁעשׁעי׃
Psalms 119:78 יבשׁו זדים כי שׁקר עותוני אני אשׂיח בפקודיך׃
Psalms 119:79 ישׁובו לי יראיך וידעו עדתיך׃
Psalms 119:80 יהי לבי תמים בחקיך למען לא אבושׁ׃
Psalms 119:81 כלתה לתשׁועתך נפשׁי לדברך יחלתי׃
Psalms 119:82 כלו עיני לאמרתך לאמר מתי תנחמני׃
Psalms 119:83 כי הייתי כנאד בקיטור חקיך לא שׁכחתי׃
Psalms 119:84 כמה ימי עבדך מתי תעשׂה ברדפי משׁפט׃
Psalms 119:85 כרו לי זדים שׁיחות אשׁר לא כתורתך׃
Psalms 119:86 כל מצותיך אמונה שׁקר רדפוני עזרני׃
Psalms 119:87 כמעט כלוני בארץ ואני לא עזבתי פקודיך׃
Psalms 119:88 כחסדך חיני ואשׁמרה עדות פיך׃
Psalms 119:89 לעולם יהוה דברך נצב בשׁמים׃
Psalms 119:90 לדר ודר אמונתך כוננת ארץ ותעמד׃
Psalms 119:91 למשׁפטיך עמדו היום כי הכל עבדיך׃
Psalms 119:92 לולי תורתך שׁעשׁעי אז אבדתי בעניי׃
Psalms 119:93 לעולם לא אשׁכח פקודיך כי בם חייתני׃
Psalms 119:94 לך אני הושׁיעני כי פקודיך דרשׁתי׃
Psalms 119:95 לי קוו רשׁעים לאבדני עדתיך אתבונן׃
Psalms 119:96 לכל תכלה ראיתי קץ רחבה מצותך מאד׃
Psalms 119:97 מה אהבתי תורתך כל היום היא שׂיחתי׃
Psalms 119:98 מאיבי תחכמני מצותך כי לעולם היא׃
Psalms 119:99 מכל מלמדי השׂכלתי כי עדותיך שׂיחה׃
Psalms 119:100 מזקנים אתבונן כי פקודיך נצרתי׃
Psalms 119:101 מכל ארח רע כלאתי רגלי למען אשׁמר דברך׃
Psalms 119:102 ממשׁפטיך לא סרתי כי אתה הורתני׃
Psalms 119:103 מה נמלצו לחכי אמרתך מדבשׁ לפי׃
Psalms 119:104 מפקודיך אתבונן על כן שׂנאתי כל ארח שׁקר׃
Psalms 119:105 נר לרגלי דברך ואור לנתיבתי׃
Psalms 119:106 נשׁבעתי ואקימה לשׁמר משׁפטי צדקך׃
Psalms 119:107 נעניתי עד מאד יהוה חיני כדברך׃
Psalms 119:108 נדבות פי רצה נא יהוה ומשׁפטיך למדני׃
Psalms 119:109 נפשׁי בכפי תמיד ותורתך לא שׁכחתי׃
Psalms 119:110 נתנו רשׁעים פח לי ומפקודיך לא תעיתי׃
Psalms 119:111 נחלתי עדותיך לעולם כי שׂשׂון לבי המה׃
Psalms 119:112 נטיתי לבי לעשׂות חקיך לעולם עקב׃
Psalms 119:113 סעפים שׂנאתי ותורתך אהבתי׃
Psalms 119:114 סתרי ומגני אתה לדברך יחלתי׃
Psalms 119:115 סורו ממני מרעים ואצרה מצות אלהי׃
Psalms 119:116 סמכני כאמרתך ואחיה ואל תבישׁני משׂברי׃
Psalms 119:117 סעדני ואושׁעה ואשׁעה בחקיך תמיד׃
Psalms 119:118 סלית כל שׁוגים מחקיך כי שׁקר תרמיתם׃
Psalms 119:119 סגים השׁבת כל רשׁעי ארץ לכן אהבתי עדתיך׃
Psalms 119:120 סמר מפחדך בשׂרי וממשׁפטיך יראתי׃
Psalms 119:121 עשׂיתי משׁפט וצדק בל תניחני לעשׁקי׃
Psalms 119:122 ערב עבדך לטוב אל יעשׁקני זדים׃
Psalms 119:123 עיני כלו לישׁועתך ולאמרת צדקך׃
Psalms 119:124 עשׂה עם עבדך כחסדך וחקיך למדני׃
Psalms 119:125 עבדך אני הבינני ואדעה עדתיך׃
Psalms 119:126 עת לעשׂות ליהוה הפרו תורתך׃
Psalms 119:127 על כן אהבתי מצותיך מזהב ומפז׃
Psalms 119:128 על כן כל פקודי כל ישׁרתי כל ארח שׁקר שׂנאתי׃
Psalms 119:129 פלאות עדותיך על כן נצרתם נפשׁי׃
Psalms 119:130 פתח דבריך יאיר מבין פתיים׃
Psalms 119:131 פי פערתי ואשׁאפה כי למצותיך יאבתי׃
Psalms 119:132 פנה אלי וחנני כמשׁפט לאהבי שׁמך׃
Psalms 119:133 פעמי הכן באמרתך ואל תשׁלט בי כל און׃
Psalms 119:134 פדני מעשׁק אדם ואשׁמרה פקודיך׃
Psalms 119:135 פניך האר בעבדך ולמדני את חקיך׃
Psalms 119:136 פלגי מים ירדו עיני על לא שׁמרו תורתך׃
Psalms 119:137 צדיק אתה יהוה וישׁר משׁפטיך׃
Psalms 119:138 צוית צדק עדתיך ואמונה מאד׃
Psalms 119:139 צמתתני קנאתי כי שׁכחו דבריך צרי׃
Psalms 119:140 צרופה אמרתך מאד ועבדך אהבה׃
Psalms 119:141 צעיר אנכי ונבזה פקדיך לא שׁכחתי׃
Psalms 119:142 צדקתך צדק לעולם ותורתך אמת׃
Psalms 119:143 צר ומצוק מצאוני מצותיך שׁעשׁעי׃
Psalms 119:144 צדק עדותיך לעולם הבינני ואחיה׃
Psalms 119:145 קראתי בכל לב ענני יהוה חקיך אצרה׃
Psalms 119:146 קראתיך הושׁיעני ואשׁמרה עדתיך׃
Psalms 119:147 קדמתי בנשׁף ואשׁועה לדבריך יחלתי׃
Psalms 119:148 קדמו עיני אשׁמרות לשׂיח באמרתך׃
Psalms 119:149 קולי שׁמעה כחסדך יהוה כמשׁפטך חיני׃
Psalms 119:150 קרבו רדפי זמה מתורתך רחקו׃
Psalms 119:151 קרוב אתה יהוה וכל מצותיך אמת׃
Psalms 119:152 קדם ידעתי מעדתיך כי לעולם יסדתם׃
Psalms 119:153 ראה עניי וחלצני כי תורתך לא שׁכחתי׃
Psalms 119:154 ריבה ריבי וגאלני לאמרתך חיני׃
Psalms 119:155 רחוק מרשׁעים ישׁועה כי חקיך לא דרשׁו׃
Psalms 119:156 רחמיך רבים יהוה כמשׁפטיך חיני׃
Psalms 119:157 רבים רדפי וצרי מעדותיך לא נטיתי׃
Psalms 119:158 ראיתי בגדים ואתקוטטה אשׁר אמרתך לא שׁמרו׃
Psalms 119:159 ראה כי פקודיך אהבתי יהוה כחסדך חיני׃
Psalms 119:160 ראשׁ דברך אמת ולעולם כל משׁפט צדקך׃
Psalms 119:161 שׂרים רדפוני חנם ומדבריך פחד לבי׃
Psalms 119:162 שׂשׂ אנכי על אמרתך כמוצא שׁלל רב׃
Psalms 119:163 שׁקר שׂנאתי ואתעבה תורתך אהבתי׃
Psalms 119:164 שׁבע ביום הללתיך על משׁפטי צדקך׃
Psalms 119:165 שׁלום רב לאהבי תורתך ואין למו מכשׁול׃
Psalms 119:166 שׂברתי לישׁועתך יהוה ומצותיך עשׂיתי׃
Psalms 119:167 שׁמרה נפשׁי עדתיך ואהבם מאד׃
Psalms 119:168 שׁמרתי פקודיך ועדתיך כי כל דרכי נגדך׃
Psalms 119:169 תקרב רנתי לפניך יהוה כדברך הבינני׃
Psalms 119:170 תבוא תחנתי לפניך כאמרתך הצילני׃
Psalms 119:171 תבענה שׂפתי תהלה כי תלמדני חקיך׃
Psalms 119:172 תען לשׁוני אמרתך כי כל מצותיך צדק׃
Psalms 119:173 תהי ידך לעזרני כי פקודיך בחרתי׃
Psalms 119:174 תאבתי לישׁועתך יהוה ותורתך שׁעשׁעי׃
Psalms 119:175 תחי נפשׁי ותהללך ומשׁפטך יעזרני׃
Psalms 119:176 תעיתי כשׂה אבד בקשׁ עבדך כי מצותיך לא שׁכחתי׃
Psalms 120:1 שׁיר המעלות אל יהוה בצרתה לי קראתי ויענני׃
Psalms 120:2 יהוה הצילה נפשׁי משׂפת שׁקר מלשׁון רמיה׃
Psalms 120:3 מה יתן לך ומה יסיף לך לשׁון רמיה׃
Psalms 120:4 חצי גבור שׁנונים עם גחלי רתמים׃
Psalms 120:5 אויה לי כי גרתי משׁך שׁכנתי עם אהלי קדר׃
Psalms 120:6 רבת שׁכנה לה נפשׁי עם שׂונא שׁלום׃
Psalms 120:7 אני שׁלום וכי אדבר המה למלחמה׃
Psalms 121:1 שׁיר למעלות אשׂא עיני אל ההרים מאין יבא עזרי׃
Psalms 121:2 עזרי מעם יהוה עשׂה שׁמים וארץ׃
Psalms 121:3 אל יתן למוט רגלך אל ינום שׁמרך׃
Psalms 121:4 הנה לא ינום ולא יישׁן שׁומר ישׂראל׃
Psalms 121:5 יהוה שׁמרך יהוה צלך על יד ימינך׃
Psalms 121:6 יומם השׁמשׁ לא יככה וירח בלילה׃
Psalms 121:7 יהוה ישׁמרך מכל רע ישׁמר את נפשׁך׃
Psalms 121:8 יהוה ישׁמר צאתך ובואך מעתה ועד עולם׃
Psalms 122:1 שׁיר המעלות לדוד שׂמחתי באמרים לי בית יהוה נלך׃
Psalms 122:2 עמדות היו רגלינו בשׁעריך ירושׁלם׃
Psalms 122:3 ירושׁלם הבנויה כעיר שׁחברה לה יחדו׃
Psalms 122:4 שׁשׁם עלו שׁבטים שׁבטי יה עדות לישׂראל להדות לשׁם יהוה׃
Psalms 122:5 כי שׁמה ישׁבו כסאות למשׁפט כסאות לבית דויד׃
Psalms 122:6 שׁאלו שׁלום ירושׁלם ישׁליו אהביך׃
Psalms 122:7 יהי שׁלום בחילך שׁלוה בארמנותיך׃
Psalms 122:8 למען אחי ורעי אדברה נא שׁלום׃
Psalms 122:9 למען בית יהוה אלהינו אבקשׁה טוב׃
Psalms 123:1 שׁיר המעלות אליך נשׂאתי את עיני הישׁבי בשׁמים׃
Psalms 123:2 הנה כעיני עבדים אל יד אדוניהם כעיני שׁפחה אל יד גברתה כן עינינו אל יהוה אלהינו עד שׁיחננו׃
Psalms 123:3 חננו יהוה חננו כי רב שׂבענו בוז׃
Psalms 123:4 רבת שׂבעה לה נפשׁנו הלעג השׁאננים הבוז לגאיונים׃
Psalms 124:1 שׁיר המעלות לדוד לולי יהוה שׁהיה לנו יאמר נא ישׂראל׃
Psalms 124:2 לולי יהוה שׁהיה לנו בקום עלינו אדם׃
Psalms 124:3 אזי חיים בלעונו בחרות אפם׃
Psalms 124:4 אזי המים שׁטפונו נחלה עבר על נפשׁנו׃
Psalms 124:5 אזי עבר על נפשׁנו המים הזידונים׃
Psalms 124:6 ברוך יהוה שׁלא נתננו טרף לשׁניהם׃
Psalms 124:7 נפשׁנו כצפור נמלטה מפח יוקשׁים הפח נשׁבר ואנחנו נמלטנו׃
Psalms 124:8 עזרנו בשׁם יהוה עשׂה שׁמים וארץ׃
Psalms 125:1 שׁיר המעלות הבטחים ביהוה כהר ציון לא ימוט לעולם ישׁב׃
Psalms 125:2 ירושׁלם הרים סביב לה ויהוה סביב לעמו מעתה ועד עולם׃
Psalms 125:3 כי לא ינוח שׁבט הרשׁע על גורל הצדיקים למען לא ישׁלחו הצדיקים בעולתה ידיהם׃
Psalms 125:4 היטיבה יהוה לטובים ולישׁרים בלבותם׃
Psalms 125:5 והמטים עקלקלותם יוליכם יהוה את פעלי האון שׁלום על ישׂראל׃
Psalms 126:1 שׁיר המעלות בשׁוב יהוה את שׁיבת ציון היינו כחלמים׃
Psalms 126:2 אז ימלא שׂחוק פינו ולשׁוננו רנה אז יאמרו בגוים הגדיל יהוה לעשׂות עם אלה׃
Psalms 126:3 הגדיל יהוה לעשׂות עמנו היינו שׂמחים׃
Psalms 126:4 שׁובה יהוה את שׁבותנו כאפיקים בנגב׃
Psalms 126:5 הזרעים בדמעה ברנה יקצרו׃
Psalms 126:6 הלוך ילך ובכה נשׂא משׁך הזרע בא יבוא ברנה נשׂא אלמתיו׃
Psalms 127:1 שׁיר המעלות לשׁלמה אם יהוה לא יבנה בית שׁוא עמלו בוניו בו אם יהוה לא ישׁמר עיר שׁוא שׁקד שׁומר׃
Psalms 127:2 שׁוא לכם משׁכימי קום מאחרי שׁבת אכלי לחם העצבים כן יתן לידידו שׁנא׃
Psalms 127:3 הנה נחלת יהוה בנים שׂכר פרי הבטן׃
Psalms 127:4 כחצים ביד גבור כן בני הנעורים׃
Psalms 127:5 אשׁרי הגבר אשׁר מלא את אשׁפתו מהם לא יבשׁו כי ידברו את אויבים בשׁער׃
Psalms 128:1 שׁיר המעלות אשׁרי כל ירא יהוה ההלך בדרכיו׃
Psalms 128:2 יגיע כפיך כי תאכל אשׁריך וטוב׃
Psalms 128:3 אשׁתך כגפן פריה בירכתי ביתך בניך כשׁתלי זיתים סביב לשׁלחנך׃
Psalms 128:4 הנה כי כן יברך גבר ירא יהוה׃
Psalms 128:5 יברכך יהוה מציון וראה בטוב ירושׁלם כל ימי חייך׃
Psalms 128:6 וראה בנים לבניך שׁלום על ישׂראל׃
Psalms 129:1 שׁיר המעלות רבת צררוני מנעורי יאמר נא ישׂראל׃
Psalms 129:2 רבת צררוני מנעורי גם לא יכלו׃
Psalms 129:3 על גבי חרשׁו חרשׁים האריכו למענותם׃
Psalms 129:4 יהוה צדיק קצץ עבות רשׁעים׃
Psalms 129:5 יבשׁו ויסגו אחור כל שׂנאי ציון׃
Psalms 129:6 יהיו כחציר גגות שׁקדמת שׁלף יבשׁ׃
Psalms 129:7 שׁלא מלא כפו קוצר וחצנו מעמר׃
Psalms 129:8 ולא אמרו העברים ברכת יהוה אליכם ברכנו אתכם בשׁם יהוה׃
Psalms 130:1 שׁיר המעלות ממעמקים קראתיך יהוה׃
Psalms 130:2 אדני שׁמעה בקולי תהיינה אזניך קשׁבות לקול תחנוני׃
Psalms 130:3 אם עונות תשׁמר יה אדני מי יעמד׃
Psalms 130:4 כי עמך הסליחה למען תורא׃
Psalms 130:5 קויתי יהוה קותה נפשׁי ולדברו הוחלתי׃
Psalms 130:6 נפשׁי לאדני משׁמרים לבקר שׁמרים לבקר׃
Psalms 130:7 יחל ישׂראל אל יהוה כי עם יהוה החסד והרבה עמו פדות׃
Psalms 130:8 והוא יפדה את ישׂראל מכל עונתיו׃
Psalms 131:1 שׁיר המעלות לדוד יהוה לא גבה לבי ולא רמו עיני ולא הלכתי בגדלות ובנפלאות ממני׃
Psalms 131:2 אם לא שׁויתי ודוממתי נפשׁי כגמל עלי אמו כגמל עלי נפשׁי׃
Psalms 131:3 יחל ישׂראל אל יהוה מעתה ועד עולם׃
Psalms 132:1 שׁיר המעלות זכור יהוה לדוד את כל ענותו׃
Psalms 132:2 אשׁר נשׁבע ליהוה נדר לאביר יעקב׃
Psalms 132:3 אם אבא באהל ביתי אם אעלה על ערשׂ יצועי׃
Psalms 132:4 אם אתן שׁנת לעיני לעפעפי תנומה׃
Psalms 132:5 עד אמצא מקום ליהוה משׁכנות לאביר יעקב׃
Psalms 132:6 הנה שׁמענוה באפרתה מצאנוה בשׂדי יער׃
Psalms 132:7 נבואה למשׁכנותיו נשׁתחוה להדם רגליו׃
Psalms 132:8 קומה יהוה למנוחתך אתה וארון עזך׃
Psalms 132:9 כהניך ילבשׁו צדק וחסידיך ירננו׃
Psalms 132:10 בעבור דוד עבדך אל תשׁב פני משׁיחך׃
Psalms 132:11 נשׁבע יהוה לדוד אמת לא ישׁוב ממנה מפרי בטנך אשׁית לכסא׃
Psalms 132:12 אם ישׁמרו בניך בריתי ועדתי זו אלמדם גם בניהם עדי עד ישׁבו לכסא׃
Psalms 132:13 כי בחר יהוה בציון אוה למושׁב׃
Psalms 132:14 זאת מנוחתי עדי עד פה אשׁב כי אותיה׃
Psalms 132:15 צידה ברך אברך אביוניה אשׂביע לחם׃
Psalms 132:16 וכהניה אלבישׁ ישׁע וחסידיה רנן ירננו׃
Psalms 132:17 שׁם אצמיח קרן לדוד ערכתי נר למשׁיחי׃
Psalms 132:18 אויביו אלבישׁ בשׁת ועליו יציץ נזרו׃
Psalms 133:1 שׁיר המעלות לדוד הנה מה טוב ומה נעים שׁבת אחים גם יחד׃
Psalms 133:2 כשׁמן הטוב על הראשׁ ירד על הזקן זקן אהרן שׁירד על פי מדותיו׃
Psalms 133:3 כטל חרמון שׁירד על הררי ציון כי שׁם צוה יהוה את הברכה חיים עד העולם׃
Psalms 134:1 שׁיר המעלות הנה ברכו את יהוה כל עבדי יהוה העמדים בבית יהוה בלילות׃
Psalms 134:2 שׂאו ידכם קדשׁ וברכו את יהוה׃
Psalms 134:3 יברכך יהוה מציון עשׂה שׁמים וארץ׃
Psalms 135:1 הללו יה הללו את שׁם יהוה הללו עבדי יהוה׃
Psalms 135:2 שׁעמדים בבית יהוה בחצרות בית אלהינו׃
Psalms 135:3 הללו יה כי טוב יהוה זמרו לשׁמו כי נעים׃
Psalms 135:4 כי יעקב בחר לו יה ישׂראל לסגלתו׃
Psalms 135:5 כי אני ידעתי כי גדול יהוה ואדנינו מכל אלהים׃
Psalms 135:6 כל אשׁר חפץ יהוה עשׂה בשׁמים ובארץ בימים וכל תהומות׃
Psalms 135:7 מעלה נשׂאים מקצה הארץ ברקים למטר עשׂה מוצא רוח מאוצרותיו׃
Psalms 135:8 שׁהכה בכורי מצרים מאדם עד בהמה׃
Psalms 135:9 שׁלח אתות ומפתים בתוככי מצרים בפרעה ובכל עבדיו׃
Psalms 135:10 שׁהכה גוים רבים והרג מלכים עצומים׃
Psalms 135:11 לסיחון מלך האמרי ולעוג מלך הבשׁן ולכל ממלכות כנען׃
Psalms 135:12 ונתן ארצם נחלה נחלה לישׂראל עמו׃
Psalms 135:13 יהוה שׁמך לעולם יהוה זכרך לדר ודר׃
Psalms 135:14 כי ידין יהוה עמו ועל עבדיו יתנחם׃
Psalms 135:15 עצבי הגוים כסף וזהב מעשׂה ידי אדם׃
Psalms 135:16 פה להם ולא ידברו עינים להם ולא יראו׃
Psalms 135:17 אזנים להם ולא יאזינו אף אין ישׁ רוח בפיהם׃
Psalms 135:18 כמוהם יהיו עשׂיהם כל אשׁר בטח׃
Psalms 135:19 בית ישׂראל ברכו את יהוה בית אהרן ברכו את יהוה׃
Psalms 135:20 בית הלוי ברכו את יהוה יראי יהוה ברכו את יהוה׃
Psalms 135:21 ברוך יהוה מציון שׁכן ירושׁלם הללו יה׃
Psalms 136:1 הודו ליהוה כי טוב כי לעולם חסדו׃
Psalms 136:2 הודו לאלהי האלהים כי לעולם חסדו׃
Psalms 136:3 הודו לאדני האדנים כי לעולם חסדו׃
Psalms 136:4 לעשׂה נפלאות גדלות לבדו כי לעולם חסדו׃
Psalms 136:5 לעשׂה השׁמים בתבונה כי לעולם חסדו׃
Psalms 136:6 לרקע הארץ על המים כי לעולם חסדו׃
Psalms 136:7 לעשׂה אורים גדלים כי לעולם חסדו׃
Psalms 136:8 את השׁמשׁ לממשׁלת ביום כי לעולם חסדו׃
Psalms 136:9 את הירח וכוכבים לממשׁלות בלילה כי לעולם חסדו׃
Psalms 136:10 למכה מצרים בבכוריהם כי לעולם חסדו׃
Psalms 136:11 ויוצא ישׂראל מתוכם כי לעולם חסדו׃
Psalms 136:12 ביד חזקה ובזרוע נטויה כי לעולם חסדו׃
Psalms 136:13 לגזר ים סוף לגזרים כי לעולם חסדו׃
Psalms 136:14 והעביר ישׂראל בתוכו כי לעולם חסדו׃
Psalms 136:15 ונער פרעה וחילו בים סוף כי לעולם חסדו׃
Psalms 136:16 למוליך עמו במדבר כי לעולם חסדו׃
Psalms 136:17 למכה מלכים גדלים כי לעולם חסדו׃
Psalms 136:18 ויהרג מלכים אדירים כי לעולם חסדו׃
Psalms 136:19 לסיחון מלך האמרי כי לעולם חסדו׃
Psalms 136:20 ולעוג מלך הבשׁן כי לעולם חסדו׃
Psalms 136:21 ונתן ארצם לנחלה כי לעולם חסדו׃
Psalms 136:22 נחלה לישׂראל עבדו כי לעולם חסדו׃
Psalms 136:23 שׁבשׁפלנו זכר לנו כי לעולם חסדו׃
Psalms 136:24 ויפרקנו מצרינו כי לעולם חסדו׃
Psalms 136:25 נתן לחם לכל בשׂר כי לעולם חסדו׃
Psalms 136:26 הודו לאל השׁמים כי לעולם חסדו׃
Psalms 137:1 על נהרות בבל שׁם ישׁבנו גם בכינו בזכרנו את ציון׃
Psalms 137:2 על ערבים בתוכה תלינו כנרותינו׃
Psalms 137:3 כי שׁם שׁאלונו שׁובינו דברי שׁיר ותוללינו שׂמחה שׁירו לנו משׁיר ציון׃
Psalms 137:4 איך נשׁיר את שׁיר יהוה על אדמת נכר׃
Psalms 137:5 אם אשׁכחך ירושׁלם תשׁכח ימיני׃
Psalms 137:6 תדבק לשׁוני לחכי אם לא אזכרכי אם לא אעלה את ירושׁלם על ראשׁ שׂמחתי׃
Psalms 137:7 זכר יהוה לבני אדום את יום ירושׁלם האמרים ערו ערו עד היסוד׃
Psalms 137:8 בת בבל השׁדודה אשׁרי שׁישׁלם לך את גמולך שׁגמלת׃
Psalms 137:9 אשׁרי שׁיאחז ונפץ את עלליך אל הסלע׃
Psalms 138:1 לדוד אודך בכל לבי נגד אלהים אזמרך׃
Psalms 138:2 אשׁתחוה אל היכל קדשׁך ואודה את שׁמך על חסדך ועל אמתך כי הגדלת על כל שׁמך אמרתך׃
Psalms 138:3 ביום קראתי ותענני תרהבני בנפשׁי עז׃
Psalms 138:4 יודוך יהוה כל מלכי ארץ כי שׁמעו אמרי פיך׃
Psalms 138:5 וישׁירו בדרכי יהוה כי גדול כבוד יהוה׃
Psalms 138:6 כי רם יהוה ושׁפל יראה וגבה ממרחק יידע׃
Psalms 138:7 אם אלך בקרב צרה תחיני על אף איבי תשׁלח ידך ותושׁיעני ימינך׃
Psalms 138:8 יהוה יגמר בעדי יהוה חסדך לעולם מעשׂי ידיך אל תרף׃
Psalms 139:1 למנצח לדוד מזמור יהוה חקרתני ותדע׃
Psalms 139:2 אתה ידעת שׁבתי וקומי בנתה לרעי מרחוק׃
Psalms 139:3 ארחי ורבעי זרית וכל דרכי הסכנתה׃
Psalms 139:4 כי אין מלה בלשׁוני הן יהוה ידעת כלה׃
Psalms 139:5 אחור וקדם צרתני ותשׁת עלי כפכה׃
Psalms 139:6 פלאיה דעת ממני נשׂגבה לא אוכל׃
Psalms 139:7 אנה אלך מרוחך ואנה מפניך אברח׃
Psalms 139:8 אם אסק שׁמים שׁם אתה ואציעה שׁאול הנך׃
Psalms 139:9 אשׂא כנפי שׁחר אשׁכנה באחרית ים׃
Psalms 139:10 גם שׁם ידך תנחני ותאחזני ימינך׃
Psalms 139:11 ואמר אך חשׁך ישׁופני ולילה אור בעדני׃
Psalms 139:12 גם חשׁך לא יחשׁיך ממך ולילה כיום יאיר כחשׁיכה כאורה׃
Psalms 139:13 כי אתה קנית כליתי תסכני בבטן אמי׃
Psalms 139:14 אודך על כי נוראות נפליתי נפלאים מעשׂיך ונפשׁי ידעת מאד׃
Psalms 139:15 לא נכחד עצמי ממך אשׁר עשׂיתי בסתר רקמתי בתחתיות ארץ׃
Psalms 139:16 גלמי ראו עיניך ועל ספרך כלם יכתבו ימים יצרו ולא אחד׃
Psalms 139:17 ולי מה יקרו רעיך אל מה עצמו ראשׁיהם׃
Psalms 139:18 אספרם מחול ירבון הקיצתי ועודי עמך׃
Psalms 139:19 אם תקטל אלוה רשׁע ואנשׁי דמים סורו מני׃
Psalms 139:20 אשׁר יאמרך למזמה נשׂא לשׁוא עריך׃
Psalms 139:21 הלוא משׂנאיך יהוה אשׂנא ובתקוממיך אתקוטט׃
Psalms 139:22 תכלית שׂנאה שׂנאתים לאויבים היו׃
Psalms 139:23 חקרני אל ודע לבבי בחנני ודע שׂרעפי׃
Psalms 139:24 וראה אם דרך עצב בי ונחני בדרך עולם׃
Psalms 140:1 למנצח מזמור לדוד׃ (140:2) חלצני יהוה מאדם רע מאישׁ חמסים תנצרני׃
Psalms 140:2 (140:3) אשׁר חשׁבו רעות בלב כל יום יגורו מלחמות׃
Psalms 140:3 (140:4) שׁננו לשׁונם כמו נחשׁ חמת עכשׁוב תחת שׂפתימו סלה׃
Psalms 140:4 (140:5) שׁמרני יהוה מידי רשׁע מאישׁ חמסים תנצרני אשׁר חשׁבו לדחות פעמי׃
Psalms 140:5 (140:6) טמנו גאים פח לי וחבלים פרשׂו רשׁת ליד מעגל מקשׁים שׁתו לי סלה׃
Psalms 140:6 (140:7) אמרתי ליהוה אלי אתה האזינה יהוה קול תחנוני׃
Psalms 140:7 (140:8) יהוה אדני עז ישׁועתי סכתה לראשׁי ביום נשׁק׃
Psalms 140:8 (140:9) אל תתן יהוה מאויי רשׁע זממו אל תפק ירומו סלה׃
Psalms 140:9 (140:10) ראשׁ מסבי עמל שׂפתימו יכסומו׃
Psalms 140:10 (140:11) ימיטו עליהם גחלים באשׁ יפלם במהמרות בל יקומו׃
Psalms 140:11 (140:12) אישׁ לשׁון בל יכון בארץ אישׁ חמס רע יצודנו למדחפת׃
Psalms 140:12 (140:13) ידעת כי יעשׂה יהוה דין עני משׁפט אבינים׃
Psalms 140:13 (140:14) אך צדיקים יודו לשׁמך ישׁבו ישׁרים את פניך׃
Psalms 141:1 מזמור לדוד יהוה קראתיך חושׁה לי האזינה קולי בקראי׃
Psalms 141:2 תכון תפלתי קטרת לפניך משׂאת כפי מנחת ערב׃
Psalms 141:3 שׁיתה יהוה שׁמרה לפי נצרה על דל שׂפתי׃
Psalms 141:4 אל תט לבי לדבר רע להתעולל עללות ברשׁע את אישׁים פעלי און ובל אלחם במנעמיהם׃
Psalms 141:5 יהלמני צדיק חסד ויוכיחני שׁמן ראשׁ אל יני ראשׁי כי עוד ותפלתי ברעותיהם׃
Psalms 141:6 נשׁמטו בידי סלע שׁפטיהם ושׁמעו אמרי כי נעמו׃
Psalms 141:7 כמו פלח ובקע בארץ נפזרו עצמינו לפי שׁאול׃
Psalms 141:8 כי אליך יהוה אדני עיני בכה חסיתי אל תער נפשׁי׃
Psalms 141:9 שׁמרני מידי פח יקשׁו לי ומקשׁות פעלי און׃
Psalms 141:10 יפלו במכמריו רשׁעים יחד אנכי עד אעבור׃
Psalms 142:1 משׂכיל לדוד בהיותו במערה תפלה׃ (142:2) קולי אל יהוה אזעק קולי אל יהוה אתחנן׃
Psalms 142:2 (142:3) אשׁפך לפניו שׂיחי צרתי לפניו אגיד׃
Psalms 142:3 (142:4) בהתעטף עלי רוחי ואתה ידעת נתיבתי בארח זו אהלך טמנו פח׃
Psalms 142:4 (142:5) הביט ימין וראה ואין לי מכיר אבד מנוס ממני אין דורשׁ לנפשׁי׃
Psalms 142:5 (142:6) זעקתי אליך יהוה אמרתי אתה מחסי חלקי בארץ החיים׃
Psalms 142:6 (142:7) הקשׁיבה אל רנתי כי דלותי מאד הצילני מרדפי כי אמצו ממני׃
Psalms 142:7 (142:8) הוציאה ממסגר נפשׁי להודות את שׁמך בי יכתרו צדיקים כי תגמל עלי׃
Psalms 143:1 מזמור לדוד יהוה שׁמע תפלתי האזינה אל תחנוני באמנתך ענני בצדקתך׃
Psalms 143:2 ואל תבוא במשׁפט את עבדך כי לא יצדק לפניך כל חי׃
Psalms 143:3 כי רדף אויב נפשׁי דכא לארץ חיתי הושׁיבני במחשׁכים כמתי עולם׃
Psalms 143:4 ותתעטף עלי רוחי בתוכי ישׁתומם לבי׃
Psalms 143:5 זכרתי ימים מקדם הגיתי בכל פעלך במעשׂה ידיך אשׂוחח׃
Psalms 143:6 פרשׂתי ידי אליך נפשׁי כארץ עיפה לך סלה׃
Psalms 143:7 מהר ענני יהוה כלתה רוחי אל תסתר פניך ממני ונמשׁלתי עם ירדי בור׃
Psalms 143:8 השׁמיעני בבקר חסדך כי בך בטחתי הודיעני דרך זו אלך כי אליך נשׂאתי נפשׁי׃
Psalms 143:9 הצילני מאיבי יהוה אליך כסתי׃
Psalms 143:10 למדני לעשׂות רצונך כי אתה אלוהי רוחך טובה תנחני בארץ מישׁור׃
Psalms 143:11 למען שׁמך יהוה תחיני בצדקתך תוציא מצרה נפשׁי׃
Psalms 143:12 ובחסדך תצמית איבי והאבדת כל צררי נפשׁי כי אני עבדך׃
Psalms 144:1 לדוד ברוך יהוה צורי המלמד ידי לקרב אצבעותי למלחמה׃
Psalms 144:2 חסדי ומצודתי משׂגבי ומפלטי לי מגני ובו חסיתי הרודד עמי תחתי׃
Psalms 144:3 יהוה מה אדם ותדעהו בן אנושׁ ותחשׁבהו׃
Psalms 144:4 אדם להבל דמה ימיו כצל עובר׃
Psalms 144:5 יהוה הט שׁמיך ותרד גע בהרים ויעשׁנו׃
Psalms 144:6 ברוק ברק ותפיצם שׁלח חציך ותהמם׃
Psalms 144:7 שׁלח ידיך ממרום פצני והצילני ממים רבים מיד בני נכר׃
Psalms 144:8 אשׁר פיהם דבר שׁוא וימינם ימין שׁקר׃
Psalms 144:9 אלהים שׁיר חדשׁ אשׁירה לך בנבל עשׂור אזמרה׃
Psalms 144:10 הנותן תשׁועה למלכים הפוצה את דוד עבדו מחרב רעה׃
Psalms 144:11 פצני והצילני מיד בני נכר אשׁר פיהם דבר שׁוא וימינם ימין שׁקר׃
Psalms 144:12 אשׁר בנינו כנטעים מגדלים בנעוריהם בנותינו כזוית מחטבות תבנית היכל׃
Psalms 144:13 מזוינו מלאים מפיקים מזן אל זן צאוננו מאליפות מרבבות בחוצותינו׃
Psalms 144:14 אלופינו מסבלים אין פרץ ואין יוצאת ואין צוחה ברחבתינו׃
Psalms 144:15 אשׁרי העם שׁככה לו אשׁרי העם שׁיהוה אלהיו׃
Psalms 145:1 תהלה לדוד ארוממך אלוהי המלך ואברכה שׁמך לעולם ועד׃
Psalms 145:2 בכל יום אברכך ואהללה שׁמך לעולם ועד׃
Psalms 145:3 גדול יהוה ומהלל מאד ולגדלתו אין חקר׃
Psalms 145:4 דור לדור ישׁבח מעשׂיך וגבורתיך יגידו׃
Psalms 145:5 הדר כבוד הודך ודברי נפלאותיך אשׂיחה׃
Psalms 145:6 ועזוז נוראתיך יאמרו וגדולתיך אספרנה׃
Psalms 145:7 זכר רב טובך יביעו וצדקתך ירננו׃
Psalms 145:8 חנון ורחום יהוה ארך אפים וגדל חסד׃
Psalms 145:9 טוב יהוה לכל ורחמיו על כל מעשׂיו׃
Psalms 145:10 יודוך יהוה כל מעשׂיך וחסידיך יברכוכה׃
Psalms 145:11 כבוד מלכותך יאמרו וגבורתך ידברו׃
Psalms 145:12 להודיע לבני האדם גבורתיו וכבוד הדר מלכותו׃
Psalms 145:13 מלכותך מלכות כל עלמים וממשׁלתך בכל דור ודור׃
Psalms 145:14 סומך יהוה לכל הנפלים וזוקף לכל הכפופים׃
Psalms 145:15 עיני כל אליך ישׂברו ואתה נותן להם את אכלם בעתו׃
Psalms 145:16 פותח את ידך ומשׂביע לכל חי רצון׃
Psalms 145:17 צדיק יהוה בכל דרכיו וחסיד בכל מעשׂיו׃
Psalms 145:18 קרוב יהוה לכל קראיו לכל אשׁר יקראהו באמת׃
Psalms 145:19 רצון יראיו יעשׂה ואת שׁועתם ישׁמע ויושׁיעם׃
Psalms 145:20 שׁומר יהוה את כל אהביו ואת כל הרשׁעים ישׁמיד׃
Psalms 145:21 תהלת יהוה ידבר פי ויברך כל בשׂר שׁם קדשׁו לעולם ועד׃
Psalms 146:1 הללו יה הללי נפשׁי את יהוה׃
Psalms 146:2 אהללה יהוה בחיי אזמרה לאלהי בעודי׃
Psalms 146:3 אל תבטחו בנדיבים בבן אדם שׁאין לו תשׁועה׃
Psalms 146:4 תצא רוחו ישׁב לאדמתו ביום ההוא אבדו עשׁתנתיו׃
Psalms 146:5 אשׁרי שׁאל יעקב בעזרו שׂברו על יהוה אלהיו׃
Psalms 146:6 עשׂה שׁמים וארץ את הים ואת כל אשׁר בם השׁמר אמת לעולם׃
Psalms 146:7 עשׂה משׁפט לעשׁוקים נתן לחם לרעבים יהוה מתיר אסורים׃
Psalms 146:8 יהוה פקח עורים יהוה זקף כפופים יהוה אהב צדיקים׃
Psalms 146:9 יהוה שׁמר את גרים יתום ואלמנה יעודד ודרך רשׁעים יעות׃
Psalms 146:10 ימלך יהוה לעולם אלהיך ציון לדר ודר הללו יה׃
Psalms 147:1 הללו יה כי טוב זמרה אלהינו כי נעים נאוה תהלה׃
Psalms 147:2 בונה ירושׁלם יהוה נדחי ישׂראל יכנס׃
Psalms 147:3 הרפא לשׁבורי לב ומחבשׁ לעצבותם׃
Psalms 147:4 מונה מספר לכוכבים לכלם שׁמות יקרא׃
Psalms 147:5 גדול אדונינו ורב כח לתבונתו אין מספר׃
Psalms 147:6 מעודד ענוים יהוה משׁפיל רשׁעים עדי ארץ׃
Psalms 147:7 ענו ליהוה בתודה זמרו לאלהינו בכנור׃
Psalms 147:8 המכסה שׁמים בעבים המכין לארץ מטר המצמיח הרים חציר׃
Psalms 147:9 נותן לבהמה לחמה לבני ערב אשׁר יקראו׃
Psalms 147:10 לא בגבורת הסוס יחפץ לא בשׁוקי האישׁ ירצה׃
Psalms 147:11 רוצה יהוה את יראיו את המיחלים לחסדו׃
Psalms 147:12 שׁבחי ירושׁלם את יהוה הללי אלהיך ציון׃
Psalms 147:13 כי חזק בריחי שׁעריך ברך בניך בקרבך׃
Psalms 147:14 השׂם גבולך שׁלום חלב חטים ישׂביעך׃
Psalms 147:15 השׁלח אמרתו ארץ עד מהרה ירוץ דברו׃
Psalms 147:16 הנתן שׁלג כצמר כפור כאפר יפזר׃
Psalms 147:17 משׁליך קרחו כפתים לפני קרתו מי יעמד׃
Psalms 147:18 ישׁלח דברו וימסם ישׁב רוחו יזלו מים׃
Psalms 147:19 מגיד דברו ליעקב חקיו ומשׁפטיו לישׂראל׃
Psalms 147:20 לא עשׂה כן לכל גוי ומשׁפטים בל ידעום הללו יה׃
Psalms 148:1 הללו יה הללו את יהוה מן השׁמים הללוהו במרומים׃
Psalms 148:2 הללוהו כל מלאכיו הללוהו כל צבאו׃
Psalms 148:3 הללוהו שׁמשׁ וירח הללוהו כל כוכבי אור׃
Psalms 148:4 הללוהו שׁמי השׁמים והמים אשׁר מעל השׁמים׃
Psalms 148:5 יהללו את שׁם יהוה כי הוא צוה ונבראו׃
Psalms 148:6 ויעמידם לעד לעולם חק נתן ולא יעבור׃
Psalms 148:7 הללו את יהוה מן הארץ תנינים וכל תהמות׃
Psalms 148:8 אשׁ וברד שׁלג וקיטור רוח סערה עשׂה דברו׃
Psalms 148:9 ההרים וכל גבעות עץ פרי וכל ארזים׃
Psalms 148:10 החיה וכל בהמה רמשׂ וצפור כנף׃
Psalms 148:11 מלכי ארץ וכל לאמים שׂרים וכל שׁפטי ארץ׃
Psalms 148:12 בחורים וגם בתולות זקנים עם נערים׃
Psalms 148:13 יהללו את שׁם יהוה כי נשׂגב שׁמו לבדו הודו על ארץ ושׁמים׃
Psalms 148:14 וירם קרן לעמו תהלה לכל חסידיו לבני ישׂראל עם קרבו הללו יה׃
Psalms 149:1 הללו יה שׁירו ליהוה שׁיר חדשׁ תהלתו בקהל חסידים׃
Psalms 149:2 ישׂמח ישׂראל בעשׂיו בני ציון יגילו במלכם׃
Psalms 149:3 יהללו שׁמו במחול בתף וכנור יזמרו׃
Psalms 149:4 כי רוצה יהוה בעמו יפאר ענוים בישׁועה׃
Psalms 149:5 יעלזו חסידים בכבוד ירננו על משׁכבותם׃
Psalms 149:6 רוממות אל בגרונם וחרב פיפיות בידם׃
Psalms 149:7 לעשׂות נקמה בגוים תוכחת בל אמים׃
Psalms 149:8 לאסר מלכיהם בזקים ונכבדיהם בכבלי ברזל׃
Psalms 149:9 לעשׂות בהם משׁפט כתוב הדר הוא לכל חסידיו הללו יה׃
Psalms 150:1 הללו יה הללו אל בקדשׁו הללוהו ברקיע עזו׃
Psalms 150:2 הללוהו בגבורתיו הללוהו כרב גדלו׃
Psalms 150:3 הללוהו בתקע שׁופר הללוהו בנבל וכנור׃
Psalms 150:4 הללוהו בתף ומחול הללוהו במנים ועוגב׃
Psalms 150:5 הללוהו בצלצלי שׁמע הללוהו בצלצלי תרועה׃
Psalms 150:6 כל הנשׁמה תהלל יה הללו יה׃
Proverbs 1:1 משׁלי שׁלמה בן דוד מלך ישׂראל׃
Proverbs 1:2 לדעת חכמה ומוסר להבין אמרי בינה׃
Proverbs 1:3 לקחת מוסר השׂכל צדק ומשׁפט ומישׁרים׃
Proverbs 1:4 לתת לפתאים ערמה לנער דעת ומזמה׃
Proverbs 1:5 ישׁמע חכם ויוסף לקח ונבון תחבלות יקנה׃
Proverbs 1:6 להבין משׁל ומליצה דברי חכמים וחידתם׃
Proverbs 1:7 יראת יהוה ראשׁית דעת חכמה ומוסר אוילים בזו׃
Proverbs 1:8 שׁמע בני מוסר אביך ואל תטשׁ תורת אמך׃
Proverbs 1:9 כי לוית חן הם לראשׁך וענקים לגרגרתיך׃
Proverbs 1:10 בני אם יפתוך חטאים אל תבא׃
Proverbs 1:11 אם יאמרו לכה אתנו נארבה לדם נצפנה לנקי חנם׃
Proverbs 1:12 נבלעם כשׁאול חיים ותמימים כיורדי בור׃
Proverbs 1:13 כל הון יקר נמצא נמלא בתינו שׁלל׃
Proverbs 1:14 גורלך תפיל בתוכנו כיס אחד יהיה לכלנו׃
Proverbs 1:15 בני אל תלך בדרך אתם מנע רגלך מנתיבתם׃
Proverbs 1:16 כי רגליהם לרע ירוצו וימהרו לשׁפך דם׃
Proverbs 1:17 כי חנם מזרה הרשׁת בעיני כל בעל כנף׃
Proverbs 1:18 והם לדמם יארבו יצפנו לנפשׁתם׃
Proverbs 1:19 כן ארחות כל בצע בצע את נפשׁ בעליו יקח׃
Proverbs 1:20 חכמות בחוץ תרנה ברחבות תתן קולה׃
Proverbs 1:21 בראשׁ המיות תקרא בפתחי שׁערים בעיר אמריה תאמר׃
Proverbs 1:22 עד מתי פתים תאהבו פתי ולצים לצון חמדו להם וכסילים ישׂנאו דעת׃
Proverbs 1:23 תשׁובו לתוכחתי הנה אביעה לכם רוחי אודיעה דברי אתכם׃
Proverbs 1:24 יען קראתי ותמאנו נטיתי ידי ואין מקשׁיב׃
Proverbs 1:25 ותפרעו כל עצתי ותוכחתי לא אביתם׃
Proverbs 1:26 גם אני באידכם אשׂחק אלעג בבא פחדכם׃
Proverbs 1:27 בבא כשׁאוה פחדכם ואידכם כסופה יאתה בבא עליכם צרה וצוקה׃
Proverbs 1:28 אז יקראנני ולא אענה ישׁחרנני ולא ימצאנני׃
Proverbs 1:29 תחת כי שׂנאו דעת ויראת יהוה לא בחרו׃
Proverbs 1:30 לא אבו לעצתי נאצו כל תוכחתי׃
Proverbs 1:31 ויאכלו מפרי דרכם וממעצתיהם ישׂבעו׃
Proverbs 1:32 כי משׁובת פתים תהרגם ושׁלות כסילים תאבדם׃
Proverbs 1:33 ושׁמע לי ישׁכן בטח ושׁאנן מפחד רעה׃
Proverbs 2:1 בני אם תקח אמרי ומצותי תצפן אתך׃
Proverbs 2:2 להקשׁיב לחכמה אזנך תטה לבך לתבונה׃
Proverbs 2:3 כי אם לבינה תקרא לתבונה תתן קולך׃
Proverbs 2:4 אם תבקשׁנה ככסף וכמטמונים תחפשׂנה׃
Proverbs 2:5 אז תבין יראת יהוה ודעת אלהים תמצא׃
Proverbs 2:6 כי יהוה יתן חכמה מפיו דעת ותבונה׃
Proverbs 2:7 וצפן לישׁרים תושׁיה מגן להלכי תם׃
Proverbs 2:8 לנצר ארחות משׁפט ודרך חסידו ישׁמר׃
Proverbs 2:9 אז תבין צדק ומשׁפט ומישׁרים כל מעגל טוב׃
Proverbs 2:10 כי תבוא חכמה בלבך ודעת לנפשׁך ינעם׃
Proverbs 2:11 מזמה תשׁמר עליך תבונה תנצרכה׃
Proverbs 2:12 להצילך מדרך רע מאישׁ מדבר תהפכות׃
Proverbs 2:13 העזבים ארחות ישׁר ללכת בדרכי חשׁך׃
Proverbs 2:14 השׂמחים לעשׂות רע יגילו בתהפכות רע׃
Proverbs 2:15 אשׁר ארחתיהם עקשׁים ונלוזים במעגלותם׃
Proverbs 2:16 להצילך מאשׁה זרה מנכריה אמריה החליקה׃
Proverbs 2:17 העזבת אלוף נעוריה ואת ברית אלהיה שׁכחה׃
Proverbs 2:18 כי שׁחה אל מות ביתה ואל רפאים מעגלתיה׃
Proverbs 2:19 כל באיה לא ישׁובון ולא ישׂיגו ארחות חיים׃
Proverbs 2:20 למען תלך בדרך טובים וארחות צדיקים תשׁמר׃
Proverbs 2:21 כי ישׁרים ישׁכנו ארץ ותמימים יותרו׃
Proverbs 2:22 ורשׁעים מארץ יכרתו ובוגדים יסחו ממנה׃
Proverbs 3:1 בני תורתי אל תשׁכח ומצותי יצר לבך׃
Proverbs 3:2 כי ארך ימים ושׁנות חיים ושׁלום יוסיפו׃
Proverbs 3:3 חסד ואמת אל יעזבך קשׁרם על גרגרותיך כתבם על לוח לבך׃
Proverbs 3:4 ומצא חן ושׂכל טוב בעיני אלהים ואדם׃
Proverbs 3:5 בטח אל יהוה בכל לבך ואל בינתך אל תשׁען׃
Proverbs 3:6 בכל דרכיך דעהו והוא יישׁר ארחתיך׃
Proverbs 3:7 אל תהי חכם בעיניך ירא את יהוה וסור מרע׃
Proverbs 3:8 רפאות תהי לשׁרך ושׁקוי לעצמותיך׃
Proverbs 3:9 כבד את יהוה מהונך ומראשׁית כל תבואתך׃
Proverbs 3:10 וימלאו אסמיך שׂבע ותירושׁ יקביך יפרצו׃
Proverbs 3:11 מוסר יהוה בני אל תמאס ואל תקץ בתוכחתו׃
Proverbs 3:12 כי את אשׁר יאהב יהוה יוכיח וכאב את בן ירצה׃
Proverbs 3:13 אשׁרי אדם מצא חכמה ואדם יפיק תבונה׃
Proverbs 3:14 כי טוב סחרה מסחר כסף ומחרוץ תבואתה׃
Proverbs 3:15 יקרה היא מפניים וכל חפציך לא ישׁוו׃
Proverbs 3:16 ארך ימים בימינה בשׂמאולה עשׁר וכבוד׃
Proverbs 3:17 דרכיה דרכי נעם וכל נתיבותיה שׁלום׃
Proverbs 3:18 עץ חיים היא למחזיקים בה ותמכיה מאשׁר׃
Proverbs 3:19 יהוה בחכמה יסד ארץ כונן שׁמים בתבונה׃
Proverbs 3:20 בדעתו תהומות נבקעו ושׁחקים ירעפו טל׃
Proverbs 3:21 בני אל ילזו מעיניך נצר תשׁיה ומזמה׃
Proverbs 3:22 ויהיו חיים לנפשׁך וחן לגרגרתיך׃
Proverbs 3:23 אז תלך לבטח דרכך ורגלך לא תגוף׃
Proverbs 3:24 אם תשׁכב לא תפחד ושׁכבת וערבה שׁנתך׃
Proverbs 3:25 אל תירא מפחד פתאם ומשׁאת רשׁעים כי תבא׃
Proverbs 3:26 כי יהוה יהיה בכסלך ושׁמר רגלך מלכד׃
Proverbs 3:27 אל תמנע טוב מבעליו בהיות לאל ידיך לעשׂות׃
Proverbs 3:28 אל תאמר לרעיך לך ושׁוב ומחר אתן וישׁ אתך׃
Proverbs 3:29 אל תחרשׁ על רעך רעה והוא יושׁב לבטח אתך׃
Proverbs 3:30 אל תרוב עם אדם חנם אם לא גמלך רעה׃
Proverbs 3:31 אל תקנא באישׁ חמס ואל תבחר בכל דרכיו׃
Proverbs 3:32 כי תועבת יהוה נלוז ואת ישׁרים סודו׃
Proverbs 3:33 מארת יהוה בבית רשׁע ונוה צדיקים יברך׃
Proverbs 3:34 אם ללצים הוא יליץ ולעניים יתן חן׃
Proverbs 3:35 כבוד חכמים ינחלו וכסילים מרים קלון׃
Proverbs 4:1 שׁמעו בנים מוסר אב והקשׁיבו לדעת בינה׃
Proverbs 4:2 כי לקח טוב נתתי לכם תורתי אל תעזבו׃
Proverbs 4:3 כי בן הייתי לאבי רך ויחיד לפני אמי׃
Proverbs 4:4 וירני ויאמר לי יתמך דברי לבך שׁמר מצותי וחיה׃
Proverbs 4:5 קנה חכמה קנה בינה אל תשׁכח ואל תט מאמרי פי׃
Proverbs 4:6 אל תעזבה ותשׁמרך אהבה ותצרך׃
Proverbs 4:7 ראשׁית חכמה קנה חכמה ובכל קנינך קנה בינה׃
Proverbs 4:8 סלסלה ותרוממך תכבדך כי תחבקנה׃
Proverbs 4:9 תתן לראשׁך לוית חן עטרת תפארת תמגנך׃
Proverbs 4:10 שׁמע בני וקח אמרי וירבו לך שׁנות חיים׃
Proverbs 4:11 בדרך חכמה הרתיך הדרכתיך במעגלי ישׁר׃
Proverbs 4:12 בלכתך לא יצר צעדך ואם תרוץ לא תכשׁל׃
Proverbs 4:13 החזק במוסר אל תרף נצרה כי היא חייך׃
Proverbs 4:14 בארח רשׁעים אל תבא ואל תאשׁר בדרך רעים׃
Proverbs 4:15 פרעהו אל תעבר בו שׂטה מעליו ועבור׃
Proverbs 4:16 כי לא ישׁנו אם לא ירעו ונגזלה שׁנתם אם לא יכשׁולו׃
Proverbs 4:17 כי לחמו לחם רשׁע ויין חמסים ישׁתו׃
Proverbs 4:18 וארח צדיקים כאור נגה הולך ואור עד נכון היום׃
Proverbs 4:19 דרך רשׁעים כאפלה לא ידעו במה יכשׁלו׃
Proverbs 4:20 בני לדברי הקשׁיבה לאמרי הט אזנך׃
Proverbs 4:21 אל יליזו מעיניך שׁמרם בתוך לבבך׃
Proverbs 4:22 כי חיים הם למצאיהם ולכל בשׂרו מרפא׃
Proverbs 4:23 מכל משׁמר נצר לבך כי ממנו תוצאות חיים׃
Proverbs 4:24 הסר ממך עקשׁות פה ולזות שׂפתים הרחק ממך׃
Proverbs 4:25 עיניך לנכח יביטו ועפעפיך יישׁרו נגדך׃
Proverbs 4:26 פלס מעגל רגלך וכל דרכיך יכנו׃
Proverbs 4:27 אל תט ימין ושׂמאול הסר רגלך מרע׃
Proverbs 5:1 בני לחכמתי הקשׁיבה לתבונתי הט אזנך׃
Proverbs 5:2 לשׁמר מזמות ודעת שׂפתיך ינצרו׃
Proverbs 5:3 כי נפת תטפנה שׂפתי זרה וחלק משׁמן חכה׃
Proverbs 5:4 ואחריתה מרה כלענה חדה כחרב פיות׃
Proverbs 5:5 רגליה ירדות מות שׁאול צעדיה יתמכו׃
Proverbs 5:6 ארח חיים פן תפלס נעו מעגלתיה לא תדע׃
Proverbs 5:7 ועתה בנים שׁמעו לי ואל תסורו מאמרי פי׃
Proverbs 5:8 הרחק מעליה דרכך ואל תקרב אל פתח ביתה׃
Proverbs 5:9 פן תתן לאחרים הודך ושׁנתיך לאכזרי׃
Proverbs 5:10 פן ישׂבעו זרים כחך ועצביך בבית נכרי׃
Proverbs 5:11 ונהמת באחריתך בכלות בשׂרך ושׁארך׃
Proverbs 5:12 ואמרת איך שׂנאתי מוסר ותוכחת נאץ לבי׃
Proverbs 5:13 ולא שׁמעתי בקול מורי ולמלמדי לא הטיתי אזני׃
Proverbs 5:14 כמעט הייתי בכל רע בתוך קהל ועדה׃
Proverbs 5:15 שׁתה מים מבורך ונזלים מתוך בארך׃
Proverbs 5:16 יפוצו מעינתיך חוצה ברחבות פלגי מים׃
Proverbs 5:17 יהיו לך לבדך ואין לזרים אתך׃
Proverbs 5:18 יהי מקורך ברוך ושׂמח מאשׁת נעורך׃
Proverbs 5:19 אילת אהבים ויעלת חן דדיה ירוך בכל עת באהבתה תשׁגה תמיד׃
Proverbs 5:20 ולמה תשׁגה בני בזרה ותחבק חק נכריה׃
Proverbs 5:21 כי נכח עיני יהוה דרכי אישׁ וכל מעגלתיו מפלס׃
Proverbs 5:22 עוונותיו ילכדנו את הרשׁע ובחבלי חטאתו יתמך׃
Proverbs 5:23 הוא ימות באין מוסר וברב אולתו ישׁגה׃
Proverbs 6:1 בני אם ערבת לרעך תקעת לזר כפיך׃
Proverbs 6:2 נוקשׁת באמרי פיך נלכדת באמרי פיך׃
Proverbs 6:3 עשׂה זאת אפוא בני והנצל כי באת בכף רעך לך התרפס ורהב רעיך׃
Proverbs 6:4 אל תתן שׁנה לעיניך ותנומה לעפעפיך׃
Proverbs 6:5 הנצל כצבי מיד וכצפור מיד יקושׁ׃
Proverbs 6:6 לך אל נמלה עצל ראה דרכיה וחכם׃
Proverbs 6:7 אשׁר אין לה קצין שׁטר ומשׁל׃
Proverbs 6:8 תכין בקיץ לחמה אגרה בקציר מאכלה׃
Proverbs 6:9 עד מתי עצל תשׁכב מתי תקום משׁנתך׃
Proverbs 6:10 מעט שׁנות מעט תנומות מעט חבק ידים לשׁכב׃
Proverbs 6:11 ובא כמהלך ראשׁך ומחסרך כאישׁ מגן׃
Proverbs 6:12 אדם בליעל אישׁ און הולך עקשׁות פה׃
Proverbs 6:13 קרץ בעינו מלל ברגלו מרה באצבעתיו׃
Proverbs 6:14 תהפכות בלבו חרשׁ רע בכל עת מדנים ישׁלח׃
Proverbs 6:15 על כן פתאם יבוא אידו פתע ישׁבר ואין מרפא׃
Proverbs 6:16 שׁשׁ הנה שׂנא יהוה ושׁבע תועבות נפשׁו׃
Proverbs 6:17 עינים רמות לשׁון שׁקר וידים שׁפכות דם נקי׃
Proverbs 6:18 לב חרשׁ מחשׁבות און רגלים ממהרות לרוץ לרעה׃
Proverbs 6:19 יפיח כזבים עד שׁקר ומשׁלח מדנים בין אחים׃
Proverbs 6:20 נצר בני מצות אביך ואל תטשׁ תורת אמך׃
Proverbs 6:21 קשׁרם על לבך תמיד ענדם על גרגרתך׃
Proverbs 6:22 בהתהלכך תנחה אתך בשׁכבך תשׁמר עליך והקיצות היא תשׂיחך׃
Proverbs 6:23 כי נר מצוה ותורה אור ודרך חיים תוכחות מוסר׃
Proverbs 6:24 לשׁמרך מאשׁת רע מחלקת לשׁון נכריה׃
Proverbs 6:25 אל תחמד יפיה בלבבך ואל תקחך בעפעפיה׃
Proverbs 6:26 כי בעד אשׁה זונה עד ככר לחם ואשׁת אישׁ נפשׁ יקרה תצוד׃
Proverbs 6:27 היחתה אישׁ אשׁ בחיקו ובגדיו לא תשׂרפנה׃
Proverbs 6:28 אם יהלך אישׁ על הגחלים ורגליו לא תכוינה׃
Proverbs 6:29 כן הבא אל אשׁת רעהו לא ינקה כל הנגע׃
Proverbs 6:30 לא יבוזו לגנב כי יגנוב למלא נפשׁו כי ירעב׃
Proverbs 6:31 ונמצא ישׁלם שׁבעתים את כל הון ביתו יתן׃
Proverbs 6:32 נאף אשׁה חסר לב משׁחית נפשׁו הוא יעשׂנה׃
Proverbs 6:33 נגע וקלון ימצא וחרפתו לא תמחה׃
Proverbs 6:34 כי קנאה חמת גבר ולא יחמול ביום נקם׃
Proverbs 6:35 לא ישׂא פני כל כפר ולא יאבה כי תרבה שׁחד׃
Proverbs 7:1 בני שׁמר אמרי ומצותי תצפן אתך׃
Proverbs 7:2 שׁמר מצותי וחיה ותורתי כאישׁון עיניך׃
Proverbs 7:3 קשׁרם על אצבעתיך כתבם על לוח לבך׃
Proverbs 7:4 אמר לחכמה אחתי את ומדע לבינה תקרא׃
Proverbs 7:5 לשׁמרך מאשׁה זרה מנכריה אמריה החליקה׃
Proverbs 7:6 כי בחלון ביתי בעד אשׁנבי נשׁקפתי׃
Proverbs 7:7 וארא בפתאים אבינה בבנים נער חסר לב׃
Proverbs 7:8 עבר בשׁוק אצל פנה ודרך ביתה יצעד׃
Proverbs 7:9 בנשׁף בערב יום באישׁון לילה ואפלה׃
Proverbs 7:10 והנה אשׁה לקראתו שׁית זונה ונצרת לב׃
Proverbs 7:11 המיה היא וסררת בביתה לא ישׁכנו רגליה׃
Proverbs 7:12 פעם בחוץ פעם ברחבות ואצל כל פנה תארב׃
Proverbs 7:13 והחזיקה בו ונשׁקה לו העזה פניה ותאמר׃
Proverbs 7:14 זבחי שׁלמים עלי היום שׁלמתי נדרי׃
Proverbs 7:15 על כן יצאתי לקראתך לשׁחר פניך ואמצאך׃
Proverbs 7:16 מרבדים רבדתי ערשׂי חטבות אטון מצרים׃
Proverbs 7:17 נפתי משׁכבי מר אהלים וקנמון׃
Proverbs 7:18 לכה נרוה דדים עד הבקר נתעלסה באהבים׃
Proverbs 7:19 כי אין האישׁ בביתו הלך בדרך מרחוק׃
Proverbs 7:20 צרור הכסף לקח בידו ליום הכסא יבא ביתו׃
Proverbs 7:21 הטתו ברב לקחה בחלק שׂפתיה תדיחנו׃
Proverbs 7:22 הולך אחריה פתאם כשׁור אל טבח יבוא וכעכס אל מוסר אויל׃
Proverbs 7:23 עד יפלח חץ כבדו כמהר צפור אל פח ולא ידע כי בנפשׁו הוא׃
Proverbs 7:24 ועתה בנים שׁמעו לי והקשׁיבו לאמרי פי׃
Proverbs 7:25 אל ישׂט אל דרכיה לבך אל תתע בנתיבותיה׃
Proverbs 7:26 כי רבים חללים הפילה ועצמים כל הרגיה׃
Proverbs 7:27 דרכי שׁאול ביתה ירדות אל חדרי מות׃
Proverbs 8:1 הלא חכמה תקרא ותבונה תתן קולה׃
Proverbs 8:2 בראשׁ מרומים עלי דרך בית נתיבות נצבה׃
Proverbs 8:3 ליד שׁערים לפי קרת מבוא פתחים תרנה׃
Proverbs 8:4 אליכם אישׁים אקרא וקולי אל בני אדם׃
Proverbs 8:5 הבינו פתאים ערמה וכסילים הבינו לב׃
Proverbs 8:6 שׁמעו כי נגידים אדבר ומפתח שׂפתי מישׁרים׃
Proverbs 8:7 כי אמת יהגה חכי ותועבת שׂפתי רשׁע׃
Proverbs 8:8 בצדק כל אמרי פי אין בהם נפתל ועקשׁ׃
Proverbs 8:9 כלם נכחים למבין וישׁרים למצאי דעת׃
Proverbs 8:10 קחו מוסרי ואל כסף ודעת מחרוץ נבחר׃
Proverbs 8:11 כי טובה חכמה מפנינים וכל חפצים לא ישׁוו׃
Proverbs 8:12 אני חכמה שׁכנתי ערמה ודעת מזמות אמצא׃
Proverbs 8:13 יראת יהוה שׂנאת רע גאה וגאון ודרך רע ופי תהפכות שׂנאתי׃
Proverbs 8:14 לי עצה ותושׁיה אני בינה לי גבורה׃
Proverbs 8:15 בי מלכים ימלכו ורוזנים יחקקו צדק׃
Proverbs 8:16 בי שׂרים ישׂרו ונדיבים כל שׁפטי צדק׃
Proverbs 8:17 אני אהביה אהב ומשׁחרי ימצאנני׃
Proverbs 8:18 עשׁר וכבוד אתי הון עתק וצדקה׃
Proverbs 8:19 טוב פריי מחרוץ ומפז ותבואתי מכסף נבחר׃
Proverbs 8:20 בארח צדקה אהלך בתוך נתיבות משׁפט׃
Proverbs 8:21 להנחיל אהבי ישׁ ואצרתיהם אמלא׃
Proverbs 8:22 יהוה קנני ראשׁית דרכו קדם מפעליו מאז׃
Proverbs 8:23 מעולם נסכתי מראשׁ מקדמי ארץ׃
Proverbs 8:24 באין תהמות חוללתי באין מעינות נכבדי מים׃
Proverbs 8:25 בטרם הרים הטבעו לפני גבעות חוללתי׃
Proverbs 8:26 עד לא עשׂה ארץ וחוצות וראשׁ עפרות תבל׃
Proverbs 8:27 בהכינו שׁמים שׁם אני בחוקו חוג על פני תהום׃
Proverbs 8:28 באמצו שׁחקים ממעל בעזוז עינות תהום׃
Proverbs 8:29 בשׂומו לים חקו ומים לא יעברו פיו בחוקו מוסדי ארץ׃
Proverbs 8:30 ואהיה אצלו אמון ואהיה שׁעשׁעים יום יום משׂחקת לפניו בכל עת׃
Proverbs 8:31 משׂחקת בתבל ארצו ושׁעשׁעי את בני אדם׃
Proverbs 8:32 ועתה בנים שׁמעו לי ואשׁרי דרכי ישׁמרו׃
Proverbs 8:33 שׁמעו מוסר וחכמו ואל תפרעו׃
Proverbs 8:34 אשׁרי אדם שׁמע לי לשׁקד על דלתתי יום יום לשׁמר מזוזת פתחי׃
Proverbs 8:35 כי מצאי מצאי חיים ויפק רצון מיהוה׃
Proverbs 8:36 וחטאי חמס נפשׁו כל משׂנאי אהבו מות׃
Proverbs 9:1 חכמות בנתה ביתה חצבה עמודיה שׁבעה׃
Proverbs 9:2 טבחה טבחה מסכה יינה אף ערכה שׁלחנה׃
Proverbs 9:3 שׁלחה נערתיה תקרא על גפי מרמי קרת׃
Proverbs 9:4 מי פתי יסר הנה חסר לב אמרה׃
Proverbs 9:5 לכו לחמו בלחמי ושׁתו ביין מסכתי׃
Proverbs 9:6 עזבו פתאים וחיו ואשׁרו בדרך בינה׃
Proverbs 9:7 יסר לץ לקח לו קלון ומוכיח לרשׁע מומו׃
Proverbs 9:8 אל תוכח לץ פן ישׂנאך הוכח לחכם ויאהבך׃
Proverbs 9:9 תן לחכם ויחכם עוד הודע לצדיק ויוסף לקח׃
Proverbs 9:10 תחלת חכמה יראת יהוה ודעת קדשׁים בינה׃
Proverbs 9:11 כי בי ירבו ימיך ויוסיפו לך שׁנות חיים׃
Proverbs 9:12 אם חכמת חכמת לך ולצת לבדך תשׂא׃
Proverbs 9:13 אשׁת כסילות המיה פתיות ובל ידעה מה׃
Proverbs 9:14 וישׁבה לפתח ביתה על כסא מרמי קרת׃
Proverbs 9:15 לקרא לעברי דרך המישׁרים ארחותם׃
Proverbs 9:16 מי פתי יסר הנה וחסר לב ואמרה׃
Proverbs 9:17 מים גנובים ימתקו ולחם סתרים ינעם׃
Proverbs 9:18 ולא ידע כי רפאים שׁם בעמקי שׁאול קראיה׃
Proverbs 10:1 משׁלי שׁלמה בן חכם ישׂמח אב ובן כסיל תוגת אמו׃
Proverbs 10:2 לא יועילו אוצרות רשׁע וצדקה תציל ממות׃
Proverbs 10:3 לא ירעיב יהוה נפשׁ צדיק והות רשׁעים יהדף׃
Proverbs 10:4 ראשׁ עשׂה כף רמיה ויד חרוצים תעשׁיר׃
Proverbs 10:5 אגר בקיץ בן משׂכיל נרדם בקציר בן מבישׁ׃
Proverbs 10:6 ברכות לראשׁ צדיק ופי רשׁעים יכסה חמס׃
Proverbs 10:7 זכר צדיק לברכה ושׁם רשׁעים ירקב׃
Proverbs 10:8 חכם לב יקח מצות ואויל שׂפתים ילבט׃
Proverbs 10:9 הולך בתם ילך בטח ומעקשׁ דרכיו יודע׃
Proverbs 10:10 קרץ עין יתן עצבת ואויל שׂפתים ילבט׃
Proverbs 10:11 מקור חיים פי צדיק ופי רשׁעים יכסה חמס׃
Proverbs 10:12 שׂנאה תעורר מדנים ועל כל פשׁעים תכסה אהבה׃
Proverbs 10:13 בשׂפתי נבון תמצא חכמה ושׁבט לגו חסר לב׃
Proverbs 10:14 חכמים יצפנו דעת ופי אויל מחתה קרבה׃
Proverbs 10:15 הון עשׁיר קרית עזו מחתת דלים רישׁם׃
Proverbs 10:16 פעלת צדיק לחיים תבואת רשׁע לחטאת׃
Proverbs 10:17 ארח לחיים שׁומר מוסר ועוזב תוכחת מתעה׃
Proverbs 10:18 מכסה שׂנאה שׂפתי שׁקר ומוצא דבה הוא כסיל׃
Proverbs 10:19 ברב דברים לא יחדל פשׁע וחשׂך שׂפתיו משׂכיל׃
Proverbs 10:20 כסף נבחר לשׁון צדיק לב רשׁעים כמעט׃
Proverbs 10:21 שׂפתי צדיק ירעו רבים ואוילים בחסר לב ימותו׃
Proverbs 10:22 ברכת יהוה היא תעשׁיר ולא יוסף עצב עמה׃
Proverbs 10:23 כשׂחוק לכסיל עשׂות זמה וחכמה לאישׁ תבונה׃
Proverbs 10:24 מגורת רשׁע היא תבואנו ותאות צדיקים יתן׃
Proverbs 10:25 כעבור סופה ואין רשׁע וצדיק יסוד עולם׃
Proverbs 10:26 כחמץ לשׁנים וכעשׁן לעינים כן העצל לשׁלחיו׃
Proverbs 10:27 יראת יהוה תוסיף ימים ושׁנות רשׁעים תקצרנה׃
Proverbs 10:28 תוחלת צדיקים שׂמחה ותקות רשׁעים תאבד׃
Proverbs 10:29 מעוז לתם דרך יהוה ומחתה לפעלי און׃
Proverbs 10:30 צדיק לעולם בל ימוט ורשׁעים לא ישׁכנו ארץ׃
Proverbs 10:31 פי צדיק ינוב חכמה ולשׁון תהפכות תכרת׃
Proverbs 10:32 שׂפתי צדיק ידעון רצון ופי רשׁעים תהפכות׃
Proverbs 11:1 מאזני מרמה תועבת יהוה ואבן שׁלמה רצונו׃
Proverbs 11:2 בא זדון ויבא קלון ואת צנועים חכמה׃
Proverbs 11:3 תמת ישׁרים תנחם וסלף בוגדים ושׁדם׃
Proverbs 11:4 לא יועיל הון ביום עברה וצדקה תציל ממות׃
Proverbs 11:5 צדקת תמים תישׁר דרכו וברשׁעתו יפל רשׁע׃
Proverbs 11:6 צדקת ישׁרים תצילם ובהות בגדים ילכדו׃
Proverbs 11:7 במות אדם רשׁע תאבד תקוה ותוחלת אונים אבדה׃
Proverbs 11:8 צדיק מצרה נחלץ ויבא רשׁע תחתיו׃
Proverbs 11:9 בפה חנף ישׁחת רעהו ובדעת צדיקים יחלצו׃
Proverbs 11:10 בטוב צדיקים תעלץ קריה ובאבד רשׁעים רנה׃
Proverbs 11:11 בברכת ישׁרים תרום קרת ובפי רשׁעים תהרס׃
Proverbs 11:12 בז לרעהו חסר לב ואישׁ תבונות יחרישׁ׃
Proverbs 11:13 הולך רכיל מגלה סוד ונאמן רוח מכסה דבר׃
Proverbs 11:14 באין תחבלות יפל עם ותשׁועה ברב יועץ׃
Proverbs 11:15 רע ירוע כי ערב זר ושׂנא תקעים בוטח׃
Proverbs 11:16 אשׁת חן תתמך כבוד ועריצים יתמכו עשׁר׃
Proverbs 11:17 גמל נפשׁו אישׁ חסד ועכר שׁארו אכזרי׃
Proverbs 11:18 רשׁע עשׂה פעלת שׁקר וזרע צדקה שׂכר אמת׃
Proverbs 11:19 כן צדקה לחיים ומרדף רעה למותו׃
Proverbs 11:20 תועבת יהוה עקשׁי לב ורצונו תמימי דרך׃
Proverbs 11:21 יד ליד לא ינקה רע וזרע צדיקים נמלט׃
Proverbs 11:22 נזם זהב באף חזיר אשׁה יפה וסרת טעם׃
Proverbs 11:23 תאות צדיקים אך טוב תקות רשׁעים עברה׃
Proverbs 11:24 ישׁ מפזר ונוסף עוד וחושׂך מישׁר אך למחסור׃
Proverbs 11:25 נפשׁ ברכה תדשׁן ומרוה גם הוא יורא׃
Proverbs 11:26 מנע בר יקבהו לאום וברכה לראשׁ משׁביר׃
Proverbs 11:27 שׁחר טוב יבקשׁ רצון ודרשׁ רעה תבואנו׃
Proverbs 11:28 בוטח בעשׁרו הוא יפל וכעלה צדיקים יפרחו׃
Proverbs 11:29 עוכר ביתו ינחל רוח ועבד אויל לחכם לב׃
Proverbs 11:30 פרי צדיק עץ חיים ולקח נפשׂות חכם׃
Proverbs 11:31 הן צדיק בארץ ישׁלם אף כי רשׁע וחוטא׃
Proverbs 12:1 אהב מוסר אהב דעת ושׂנא תוכחת בער׃
Proverbs 12:2 טוב יפיק רצון מיהוה ואישׁ מזמות ירשׁיע׃
Proverbs 12:3 לא יכון אדם ברשׁע ושׁרשׁ צדיקים בל ימוט׃
Proverbs 12:4 אשׁת חיל עטרת בעלה וכרקב בעצמותיו מבישׁה׃
Proverbs 12:5 מחשׁבות צדיקים משׁפט תחבלות רשׁעים מרמה׃
Proverbs 12:6 דברי רשׁעים ארב דם ופי ישׁרים יצילם׃
Proverbs 12:7 הפוך רשׁעים ואינם ובית צדיקים יעמד׃
Proverbs 12:8 לפי שׂכלו יהלל אישׁ ונעוה לב יהיה לבוז׃
Proverbs 12:9 טוב נקלה ועבד לו ממתכבד וחסר לחם׃
Proverbs 12:10 יודע צדיק נפשׁ בהמתו ורחמי רשׁעים אכזרי׃
Proverbs 12:11 עבד אדמתו ישׂבע לחם ומרדף ריקים חסר לב׃
Proverbs 12:12 חמד רשׁע מצוד רעים ושׁרשׁ צדיקים יתן׃
Proverbs 12:13 בפשׁע שׂפתים מוקשׁ רע ויצא מצרה צדיק׃
Proverbs 12:14 מפרי פי אישׁ ישׂבע טוב וגמול ידי אדם ישׁוב׃
Proverbs 12:15 דרך אויל ישׁר בעיניו ושׁמע לעצה חכם׃
Proverbs 12:16 אויל ביום יודע כעסו וכסה קלון ערום׃
Proverbs 12:17 יפיח אמונה יגיד צדק ועד שׁקרים מרמה׃
Proverbs 12:18 ישׁ בוטה כמדקרות חרב ולשׁון חכמים מרפא׃
Proverbs 12:19 שׂפת אמת תכון לעד ועד ארגיעה לשׁון שׁקר׃
Proverbs 12:20 מרמה בלב חרשׁי רע וליעצי שׁלום שׂמחה׃
Proverbs 12:21 לא יאנה לצדיק כל און ורשׁעים מלאו רע׃
Proverbs 12:22 תועבת יהוה שׂפתי שׁקר ועשׂי אמונה רצונו׃
Proverbs 12:23 אדם ערום כסה דעת ולב כסילים יקרא אולת׃
Proverbs 12:24 יד חרוצים תמשׁול ורמיה תהיה למס׃
Proverbs 12:25 דאגה בלב אישׁ ישׁחנה ודבר טוב ישׂמחנה׃
Proverbs 12:26 יתר מרעהו צדיק ודרך רשׁעים תתעם׃
Proverbs 12:27 לא יחרך רמיה צידו והון אדם יקר חרוץ׃
Proverbs 12:28 בארח צדקה חיים ודרך נתיבה אל מות׃
Proverbs 13:1 בן חכם מוסר אב ולץ לא שׁמע גערה׃
Proverbs 13:2 מפרי פי אישׁ יאכל טוב ונפשׁ בגדים חמס׃
Proverbs 13:3 נצר פיו שׁמר נפשׁו פשׂק שׂפתיו מחתה׃
Proverbs 13:4 מתאוה ואין נפשׁו עצל ונפשׁ חרצים תדשׁן׃
Proverbs 13:5 דבר שׁקר ישׂנא צדיק ורשׁע יבאישׁ ויחפיר׃
Proverbs 13:6 צדקה תצר תם דרך ורשׁעה תסלף חטאת׃
Proverbs 13:7 ישׁ מתעשׁר ואין כל מתרושׁשׁ והון רב׃
Proverbs 13:8 כפר נפשׁ אישׁ עשׁרו ורשׁ לא שׁמע גערה׃
Proverbs 13:9 אור צדיקים ישׂמח ונר רשׁעים ידעך׃
Proverbs 13:10 רק בזדון יתן מצה ואת נועצים חכמה׃
Proverbs 13:11 הון מהבל ימעט וקבץ על יד ירבה׃
Proverbs 13:12 תוחלת ממשׁכה מחלה לב ועץ חיים תאוה באה׃
Proverbs 13:13 בז לדבר יחבל לו וירא מצוה הוא ישׁלם׃
Proverbs 13:14 תורת חכם מקור חיים לסור ממקשׁי מות׃
Proverbs 13:15 שׂכל טוב יתן חן ודרך בגדים איתן׃
Proverbs 13:16 כל ערום יעשׂה בדעת וכסיל יפרשׂ אולת׃
Proverbs 13:17 מלאך רשׁע יפל ברע וציר אמונים מרפא׃
Proverbs 13:18 רישׁ וקלון פורע מוסר ושׁומר תוכחת יכבד׃
Proverbs 13:19 תאוה נהיה תערב לנפשׁ ותועבת כסילים סור מרע׃
Proverbs 13:20 הלוך את חכמים וחכם ורעה כסילים ירוע׃
Proverbs 13:21 חטאים תרדף רעה ואת צדיקים ישׁלם טוב׃
Proverbs 13:22 טוב ינחיל בני בנים וצפון לצדיק חיל חוטא׃
Proverbs 13:23 רב אכל ניר ראשׁים וישׁ נספה בלא משׁפט׃
Proverbs 13:24 חושׂך שׁבטו שׂונא בנו ואהבו שׁחרו מוסר׃
Proverbs 13:25 צדיק אכל לשׂבע נפשׁו ובטן רשׁעים תחסר׃
Proverbs 14:1 חכמות נשׁים בנתה ביתה ואולת בידיה תהרסנו׃
Proverbs 14:2 הולך בישׁרו ירא יהוה ונלוז דרכיו בוזהו׃
Proverbs 14:3 בפי אויל חטר גאוה ושׂפתי חכמים תשׁמורם׃
Proverbs 14:4 באין אלפים אבוס בר ורב תבואות בכח שׁור׃
Proverbs 14:5 עד אמונים לא יכזב ויפיח כזבים עד שׁקר׃
Proverbs 14:6 בקשׁ לץ חכמה ואין ודעת לנבון נקל׃
Proverbs 14:7 לך מנגד לאישׁ כסיל ובל ידעת שׂפתי דעת׃
Proverbs 14:8 חכמת ערום הבין דרכו ואולת כסילים מרמה׃
Proverbs 14:9 אולים יליץ אשׁם ובין ישׁרים רצון׃
Proverbs 14:10 לב יודע מרת נפשׁו ובשׂמחתו לא יתערב זר׃
Proverbs 14:11 בית רשׁעים ישׁמד ואהל ישׁרים יפריח׃
Proverbs 14:12 ישׁ דרך ישׁר לפני אישׁ ואחריתה דרכי מות׃
Proverbs 14:13 גם בשׂחוק יכאב לב ואחריתה שׂמחה תוגה׃
Proverbs 14:14 מדרכיו ישׂבע סוג לב ומעליו אישׁ טוב׃
Proverbs 14:15 פתי יאמין לכל דבר וערום יבין לאשׁרו׃
Proverbs 14:16 חכם ירא וסר מרע וכסיל מתעבר ובוטח׃
Proverbs 14:17 קצר אפים יעשׂה אולת ואישׁ מזמות ישׂנא׃
Proverbs 14:18 נחלו פתאים אולת וערומים יכתרו דעת׃
Proverbs 14:19 שׁחו רעים לפני טובים ורשׁעים על שׁערי צדיק׃
Proverbs 14:20 גם לרעהו ישׂנא רשׁ ואהבי עשׁיר רבים׃
Proverbs 14:21 בז לרעהו חוטא ומחונן עניים אשׁריו׃
Proverbs 14:22 הלוא יתעו חרשׁי רע וחסד ואמת חרשׁי טוב׃
Proverbs 14:23 בכל עצב יהיה מותר ודבר שׂפתים אך למחסור׃
Proverbs 14:24 עטרת חכמים עשׁרם אולת כסילים אולת׃
Proverbs 14:25 מציל נפשׁות עד אמת ויפח כזבים מרמה׃
Proverbs 14:26 ביראת יהוה מבטח עז ולבניו יהיה מחסה׃
Proverbs 14:27 יראת יהוה מקור חיים לסור ממקשׁי מות׃
Proverbs 14:28 ברב עם הדרת מלך ובאפס לאם מחתת רזון׃
Proverbs 14:29 ארך אפים רב תבונה וקצר רוח מרים אולת׃
Proverbs 14:30 חיי בשׂרים לב מרפא ורקב עצמות קנאה׃
Proverbs 14:31 עשׁק דל חרף עשׂהו ומכבדו חנן אביון׃
Proverbs 14:32 ברעתו ידחה רשׁע וחסה במותו צדיק׃
Proverbs 14:33 בלב נבון תנוח חכמה ובקרב כסילים תודע׃
Proverbs 14:34 צדקה תרומם גוי וחסד לאמים חטאת׃
Proverbs 14:35 רצון מלך לעבד משׂכיל ועברתו תהיה מבישׁ׃
Proverbs 15:1 מענה רך ישׁיב חמה ודבר עצב יעלה אף׃
Proverbs 15:2 לשׁון חכמים תיטיב דעת ופי כסילים יביע אולת׃
Proverbs 15:3 בכל מקום עיני יהוה צפות רעים וטובים׃
Proverbs 15:4 מרפא לשׁון עץ חיים וסלף בה שׁבר ברוח׃
Proverbs 15:5 אויל ינאץ מוסר אביו ושׁמר תוכחת יערם׃
Proverbs 15:6 בית צדיק חסן רב ובתבואת רשׁע נעכרת׃
Proverbs 15:7 שׂפתי חכמים יזרו דעת ולב כסילים לא כן׃
Proverbs 15:8 זבח רשׁעים תועבת יהוה ותפלת ישׁרים רצונו׃
Proverbs 15:9 תועבת יהוה דרך רשׁע ומרדף צדקה יאהב׃
Proverbs 15:10 מוסר רע לעזב ארח שׂונא תוכחת ימות׃
Proverbs 15:11 שׁאול ואבדון נגד יהוה אף כי לבות בני אדם׃
Proverbs 15:12 לא יאהב לץ הוכח לו אל חכמים לא ילך׃
Proverbs 15:13 לב שׂמח ייטב פנים ובעצבת לב רוח נכאה׃
Proverbs 15:14 לב נבון יבקשׁ דעת ופני כסילים ירעה אולת׃
Proverbs 15:15 כל ימי עני רעים וטוב לב משׁתה תמיד׃
Proverbs 15:16 טוב מעט ביראת יהוה מאוצר רב ומהומה׃
Proverbs 15:17 טוב ארחת ירק ואהבה שׁם משׁור אבוס ושׂנאה׃
Proverbs 15:18 אישׁ חמה יגרה מדון וארך אפים ישׁקיט ריב׃
Proverbs 15:19 דרך עצל כמשׂכת חדק וארח ישׁרים סללה׃
Proverbs 15:20 בן חכם ישׂמח אב וכסיל אדם בוזה אמו׃
Proverbs 15:21 אולת שׂמחה לחסר לב ואישׁ תבונה יישׁר לכת׃
Proverbs 15:22 הפר מחשׁבות באין סוד וברב יועצים תקום׃
Proverbs 15:23 שׂמחה לאישׁ במענה פיו ודבר בעתו מה טוב׃
Proverbs 15:24 ארח חיים למעלה למשׂכיל למען סור משׁאול מטה׃
Proverbs 15:25 בית גאים יסח יהוה ויצב גבול אלמנה׃
Proverbs 15:26 תועבת יהוה מחשׁבות רע וטהרים אמרי נעם׃
Proverbs 15:27 עכר ביתו בוצע בצע ושׂונא מתנת יחיה׃
Proverbs 15:28 לב צדיק יהגה לענות ופי רשׁעים יביע רעות׃
Proverbs 15:29 רחוק יהוה מרשׁעים ותפלת צדיקים ישׁמע׃
Proverbs 15:30 מאור עינים ישׂמח לב שׁמועה טובה תדשׁן עצם׃
Proverbs 15:31 אזן שׁמעת תוכחת חיים בקרב חכמים תלין׃
Proverbs 15:32 פורע מוסר מואס נפשׁו ושׁומע תוכחת קונה לב׃
Proverbs 15:33 יראת יהוה מוסר חכמה ולפני כבוד ענוה׃
Proverbs 16:1 לאדם מערכי לב ומיהוה מענה לשׁון׃
Proverbs 16:2 כל דרכי אישׁ זך בעיניו ותכן רוחות יהוה׃
Proverbs 16:3 גל אל יהוה מעשׂיך ויכנו מחשׁבתיך׃
Proverbs 16:4 כל פעל יהוה למענהו וגם רשׁע ליום רעה׃
Proverbs 16:5 תועבת יהוה כל גבה לב יד ליד לא ינקה׃
Proverbs 16:6 בחסד ואמת יכפר עון וביראת יהוה סור מרע׃
Proverbs 16:7 ברצות יהוה דרכי אישׁ גם אויביו ישׁלם אתו׃
Proverbs 16:8 טוב מעט בצדקה מרב תבואות בלא משׁפט׃
Proverbs 16:9 לב אדם יחשׁב דרכו ויהוה יכין צעדו׃
Proverbs 16:10 קסם על שׂפתי מלך במשׁפט לא ימעל פיו׃
Proverbs 16:11 פלס ומאזני משׁפט ליהוה מעשׂהו כל אבני כיס׃
Proverbs 16:12 תועבת מלכים עשׂות רשׁע כי בצדקה יכון כסא׃
Proverbs 16:13 רצון מלכים שׂפתי צדק ודבר ישׁרים יאהב׃
Proverbs 16:14 חמת מלך מלאכי מות ואישׁ חכם יכפרנה׃
Proverbs 16:15 באור פני מלך חיים ורצונו כעב מלקושׁ׃
Proverbs 16:16 קנה חכמה מה טוב מחרוץ וקנות בינה נבחר מכסף׃
Proverbs 16:17 מסלת ישׁרים סור מרע שׁמר נפשׁו נצר דרכו׃
Proverbs 16:18 לפני שׁבר גאון ולפני כשׁלון גבה רוח׃
Proverbs 16:19 טוב שׁפל רוח את עניים מחלק שׁלל את גאים׃
Proverbs 16:20 משׂכיל על דבר ימצא טוב ובוטח ביהוה אשׁריו׃
Proverbs 16:21 לחכם לב יקרא נבון ומתק שׂפתים יסיף לקח׃
Proverbs 16:22 מקור חיים שׂכל בעליו ומוסר אולים אולת׃
Proverbs 16:23 לב חכם ישׂכיל פיהו ועל שׂפתיו יסיף לקח׃
Proverbs 16:24 צוף דבשׁ אמרי נעם מתוק לנפשׁ ומרפא לעצם׃
Proverbs 16:25 ישׁ דרך ישׁר לפני אישׁ ואחריתה דרכי מות׃
Proverbs 16:26 נפשׁ עמל עמלה לו כי אכף עליו פיהו׃
Proverbs 16:27 אישׁ בליעל כרה רעה ועל שׂפתיו כאשׁ צרבת׃
Proverbs 16:28 אישׁ תהפכות ישׁלח מדון ונרגן מפריד אלוף׃
Proverbs 16:29 אישׁ חמס יפתה רעהו והוליכו בדרך לא טוב׃
Proverbs 16:30 עצה עיניו לחשׁב תהפכות קרץ שׂפתיו כלה רעה׃
Proverbs 16:31 עטרת תפארת שׂיבה בדרך צדקה תמצא׃
Proverbs 16:32 טוב ארך אפים מגבור ומשׁל ברוחו מלכד עיר׃
Proverbs 16:33 בחיק יוטל את הגורל ומיהוה כל משׁפטו׃
Proverbs 17:1 טוב פת חרבה ושׁלוה בה מבית מלא זבחי ריב׃
Proverbs 17:2 עבד משׂכיל ימשׁל בבן מבישׁ ובתוך אחים יחלק נחלה׃
Proverbs 17:3 מצרף לכסף וכור לזהב ובחן לבות יהוה׃
Proverbs 17:4 מרע מקשׁיב על שׂפת און שׁקר מזין על לשׁון הות׃
Proverbs 17:5 לעג לרשׁ חרף עשׂהו שׂמח לאיד לא ינקה׃
Proverbs 17:6 עטרת זקנים בני בנים ותפארת בנים אבותם׃
Proverbs 17:7 לא נאוה לנבל שׂפת יתר אף כי לנדיב שׂפת שׁקר׃
Proverbs 17:8 אבן חן השׁחד בעיני בעליו אל כל אשׁר יפנה ישׂכיל׃
Proverbs 17:9 מכסה פשׁע מבקשׁ אהבה ושׁנה בדבר מפריד אלוף׃
Proverbs 17:10 תחת גערה במבין מהכות כסיל מאה׃
Proverbs 17:11 אך מרי יבקשׁ רע ומלאך אכזרי ישׁלח׃
Proverbs 17:12 פגושׁ דב שׁכול באישׁ ואל כסיל באולתו׃
Proverbs 17:13 משׁיב רעה תחת טובה לא תמישׁ רעה מביתו׃
Proverbs 17:14 פוטר מים ראשׁית מדון ולפני התגלע הריב נטושׁ׃
Proverbs 17:15 מצדיק רשׁע ומרשׁיע צדיק תועבת יהוה גם שׁניהם׃
Proverbs 17:16 למה זה מחיר ביד כסיל לקנות חכמה ולב אין׃
Proverbs 17:17 בכל עת אהב הרע ואח לצרה יולד׃
Proverbs 17:18 אדם חסר לב תוקע כף ערב ערבה לפני רעהו׃
Proverbs 17:19 אהב פשׁע אהב מצה מגביה פתחו מבקשׁ שׁבר׃
Proverbs 17:20 עקשׁ לב לא ימצא טוב ונהפך בלשׁונו יפול ברעה׃
Proverbs 17:21 ילד כסיל לתוגה לו ולא ישׂמח אבי נבל׃
Proverbs 17:22 לב שׂמח ייטב גהה ורוח נכאה תיבשׁ גרם׃
Proverbs 17:23 שׁחד מחיק רשׁע יקח להטות ארחות משׁפט׃
Proverbs 17:24 את פני מבין חכמה ועיני כסיל בקצה ארץ׃
Proverbs 17:25 כעס לאביו בן כסיל וממר ליולדתו׃
Proverbs 17:26 גם ענושׁ לצדיק לא טוב להכות נדיבים על ישׁר׃
Proverbs 17:27 חושׂך אמריו יודע דעת וקר רוח אישׁ תבונה׃
Proverbs 17:28 גם אויל מחרישׁ חכם יחשׁב אטם שׂפתיו נבון׃
Proverbs 18:1 לתאוה יבקשׁ נפרד בכל תושׁיה יתגלע׃
Proverbs 18:2 לא יחפץ כסיל בתבונה כי אם בהתגלות לבו׃
Proverbs 18:3 בבוא רשׁע בא גם בוז ועם קלון חרפה׃
Proverbs 18:4 מים עמקים דברי פי אישׁ נחל נבע מקור חכמה׃
Proverbs 18:5 שׂאת פני רשׁע לא טוב להטות צדיק במשׁפט׃
Proverbs 18:6 שׂפתי כסיל יבאו בריב ופיו למהלמות יקרא׃
Proverbs 18:7 פי כסיל מחתה לו ושׂפתיו מוקשׁ נפשׁו׃
Proverbs 18:8 דברי נרגן כמתלהמים והם ירדו חדרי בטן׃
Proverbs 18:9 גם מתרפה במלאכתו אח הוא לבעל משׁחית׃
Proverbs 18:10 מגדל עז שׁם יהוה בו ירוץ צדיק ונשׂגב׃
Proverbs 18:11 הון עשׁיר קרית עזו וכחומה נשׂגבה במשׂכיתו׃
Proverbs 18:12 לפני שׁבר יגבה לב אישׁ ולפני כבוד ענוה׃
Proverbs 18:13 משׁיב דבר בטרם ישׁמע אולת היא לו וכלמה׃
Proverbs 18:14 רוח אישׁ יכלכל מחלהו ורוח נכאה מי ישׂאנה׃
Proverbs 18:15 לב נבון יקנה דעת ואזן חכמים תבקשׁ דעת׃
Proverbs 18:16 מתן אדם ירחיב לו ולפני גדלים ינחנו׃
Proverbs 18:17 צדיק הראשׁון בריבו יבא רעהו וחקרו׃
Proverbs 18:18 מדינים ישׁבית הגורל ובין עצומים יפריד׃
Proverbs 18:19 אח נפשׁע מקרית עז ומדונים כבריח ארמון׃
Proverbs 18:20 מפרי פי אישׁ תשׂבע בטנו תבואת שׂפתיו ישׂבע׃
Proverbs 18:21 מות וחיים ביד לשׁון ואהביה יאכל פריה׃
Proverbs 18:22 מצא אשׁה מצא טוב ויפק רצון מיהוה׃
Proverbs 18:23 תחנונים ידבר רשׁ ועשׁיר יענה עזות׃
Proverbs 18:24 אישׁ רעים להתרעע וישׁ אהב דבק מאח׃
Proverbs 19:1 טוב רשׁ הולך בתמו מעקשׁ שׂפתיו והוא כסיל׃
Proverbs 19:2 גם בלא דעת נפשׁ לא טוב ואץ ברגלים חוטא׃
Proverbs 19:3 אולת אדם תסלף דרכו ועל יהוה יזעף לבו׃
Proverbs 19:4 הון יסיף רעים רבים ודל מרעהו יפרד׃
Proverbs 19:5 עד שׁקרים לא ינקה ויפיח כזבים לא ימלט׃
Proverbs 19:6 רבים יחלו פני נדיב וכל הרע לאישׁ מתן׃
Proverbs 19:7 כל אחי רשׁ שׂנאהו אף כי מרעהו רחקו ממנו מרדף אמרים לא המה׃
Proverbs 19:8 קנה לב אהב נפשׁו שׁמר תבונה למצא טוב׃
Proverbs 19:9 עד שׁקרים לא ינקה ויפיח כזבים יאבד׃
Proverbs 19:10 לא נאוה לכסיל תענוג אף כי לעבד משׁל בשׂרים׃
Proverbs 19:11 שׂכל אדם האריך אפו ותפארתו עבר על פשׁע׃
Proverbs 19:12 נהם ככפיר זעף מלך וכטל על עשׂב רצונו׃
Proverbs 19:13 הות לאביו בן כסיל ודלף טרד מדיני אשׁה׃
Proverbs 19:14 בית והון נחלת אבות ומיהוה אשׁה משׂכלת׃
Proverbs 19:15 עצלה תפיל תרדמה ונפשׁ רמיה תרעב׃
Proverbs 19:16 שׁמר מצוה שׁמר נפשׁו בוזה דרכיו יומת׃
Proverbs 19:17 מלוה יהוה חונן דל וגמלו ישׁלם׃
Proverbs 19:18 יסר בנך כי ישׁ תקוה ואל המיתו אל תשׂא נפשׁך׃
Proverbs 19:19 גרל חמה נשׂא ענשׁ כי אם תציל ועוד תוסף׃
Proverbs 19:20 שׁמע עצה וקבל מוסר למען תחכם באחריתך׃
Proverbs 19:21 רבות מחשׁבות בלב אישׁ ועצת יהוה היא תקום׃
Proverbs 19:22 תאות אדם חסדו וטוב רשׁ מאישׁ כזב׃
Proverbs 19:23 יראת יהוה לחיים ושׂבע ילין בל יפקד רע׃
Proverbs 19:24 טמן עצל ידו בצלחת גם אל פיהו לא ישׁיבנה׃
Proverbs 19:25 לץ תכה ופתי יערם והוכיח לנבון יבין דעת׃
Proverbs 19:26 משׁדד אב יבריח אם בן מבישׁ ומחפיר׃
Proverbs 19:27 חדל בני לשׁמע מוסר לשׁגות מאמרי דעת׃
Proverbs 19:28 עד בליעל יליץ משׁפט ופי רשׁעים יבלע און׃
Proverbs 19:29 נכונו ללצים שׁפטים ומהלמות לגו כסילים׃
Proverbs 20:1 לץ היין המה שׁכר וכל שׁגה בו לא יחכם׃
Proverbs 20:2 נהם ככפיר אימת מלך מתעברו חוטא נפשׁו׃
Proverbs 20:3 כבוד לאישׁ שׁבת מריב וכל אויל יתגלע׃
Proverbs 20:4 מחרף עצל לא יחרשׁ ישׁאל בקציר ואין׃
Proverbs 20:5 מים עמקים עצה בלב אישׁ ואישׁ תבונה ידלנה׃
Proverbs 20:6 רב אדם יקרא אישׁ חסדו ואישׁ אמונים מי ימצא׃
Proverbs 20:7 מתהלך בתמו צדיק אשׁרי בניו אחריו׃
Proverbs 20:8 מלך יושׁב על כסא דין מזרה בעיניו כל רע׃
Proverbs 20:9 מי יאמר זכיתי לבי טהרתי מחטאתי׃
Proverbs 20:10 אבן ואבן איפה ואיפה תועבת יהוה גם שׁניהם׃
Proverbs 20:11 גם במעלליו יתנכר נער אם זך ואם ישׁר פעלו׃
Proverbs 20:12 אזן שׁמעת ועין ראה יהוה עשׂה גם שׁניהם׃
Proverbs 20:13 אל תאהב שׁנה פן תורשׁ פקח עיניך שׂבע לחם׃
Proverbs 20:14 רע רע יאמר הקונה ואזל לו אז יתהלל׃
Proverbs 20:15 ישׁ זהב ורב פנינים וכלי יקר שׂפתי דעת׃
Proverbs 20:16 לקח בגדו כי ערב זר ובעד נכרים חבלהו׃
Proverbs 20:17 ערב לאישׁ לחם שׁקר ואחר ימלא פיהו חצץ׃
Proverbs 20:18 מחשׁבות בעצה תכון ובתחבלות עשׂה מלחמה׃
Proverbs 20:19 גולה סוד הולך רכיל ולפתה שׂפתיו לא תתערב׃
Proverbs 20:20 מקלל אביו ואמו ידעך נרו באישׁון חשׁך׃
Proverbs 20:21 נחלה מבחלת בראשׁנה ואחריתה לא תברך׃
Proverbs 20:22 אל תאמר אשׁלמה רע קוה ליהוה וישׁע׃
Proverbs 20:23 תועבת יהוה אבן ואבן ומאזני מרמה לא טוב׃
Proverbs 20:24 מיהוה מצעדי גבר ואדם מה יבין דרכו׃
Proverbs 20:25 מוקשׁ אדם ילע קדשׁ ואחר נדרים לבקר׃
Proverbs 20:26 מזרה רשׁעים מלך חכם וישׁב עליהם אופן׃
Proverbs 20:27 נר יהוה נשׁמת אדם חפשׂ כל חדרי בטן׃
Proverbs 20:28 חסד ואמת יצרו מלך וסעד בחסד כסאו׃
Proverbs 20:29 תפארת בחורים כחם והדר זקנים שׂיבה׃
Proverbs 20:30 חברות פצע תמריק ברע ומכות חדרי בטן׃
Proverbs 21:1 פלגי מים לב מלך ביד יהוה על כל אשׁר יחפץ יטנו׃
Proverbs 21:2 כל דרך אישׁ ישׁר בעיניו ותכן לבות יהוה׃
Proverbs 21:3 עשׂה צדקה ומשׁפט נבחר ליהוה מזבח׃
Proverbs 21:4 רום עינים ורחב לב נר רשׁעים חטאת׃
Proverbs 21:5 מחשׁבות חרוץ אך למותר וכל אץ אך למחסור׃
Proverbs 21:6 פעל אוצרות בלשׁון שׁקר הבל נדף מבקשׁי מות׃
Proverbs 21:7 שׁד רשׁעים יגורם כי מאנו לעשׂות משׁפט׃
Proverbs 21:8 הפכפך דרך אישׁ וזר וזך ישׁר פעלו׃
Proverbs 21:9 טוב לשׁבת על פנת גג מאשׁת מדינים ובית חבר׃
Proverbs 21:10 נפשׁ רשׁע אותה רע לא יחן בעיניו רעהו׃
Proverbs 21:11 בענשׁ לץ יחכם פתי ובהשׂכיל לחכם יקח דעת׃
Proverbs 21:12 משׂכיל צדיק לבית רשׁע מסלף רשׁעים לרע׃
Proverbs 21:13 אטם אזנו מזעקת דל גם הוא יקרא ולא יענה׃
Proverbs 21:14 מתן בסתר יכפה אף ושׁחד בחק חמה עזה׃
Proverbs 21:15 שׂמחה לצדיק עשׂות משׁפט ומחתה לפעלי און׃
Proverbs 21:16 אדם תועה מדרך השׂכל בקהל רפאים ינוח׃
Proverbs 21:17 אישׁ מחסור אהב שׂמחה אהב יין ושׁמן לא יעשׁיר׃
Proverbs 21:18 כפר לצדיק רשׁע ותחת ישׁרים בוגד׃
Proverbs 21:19 טוב שׁבת בארץ מדבר מאשׁת מדונים וכעס׃
Proverbs 21:20 אוצר נחמד ושׁמן בנוה חכם וכסיל אדם יבלענו׃
Proverbs 21:21 רדף צדקה וחסד ימצא חיים צדקה וכבוד׃
Proverbs 21:22 עיר גברים עלה חכם וירד עז מבטחה׃
Proverbs 21:23 שׁמר פיו ולשׁונו שׁמר מצרות נפשׁו׃
Proverbs 21:24 זד יהיר לץ שׁמו עושׂה בעברת זדון׃
Proverbs 21:25 תאות עצל תמיתנו כי מאנו ידיו לעשׂות׃
Proverbs 21:26 כל היום התאוה תאוה וצדיק יתן ולא יחשׂך׃
Proverbs 21:27 זבח רשׁעים תועבה אף כי בזמה יביאנו׃
Proverbs 21:28 עד כזבים יאבד ואישׁ שׁומע לנצח ידבר׃
Proverbs 21:29 העז אישׁ רשׁע בפניו וישׁר הוא יכין דרכיו׃
Proverbs 21:30 אין חכמה ואין תבונה ואין עצה לנגד יהוה׃
Proverbs 21:31 סוס מוכן ליום מלחמה וליהוה התשׁועה׃
Proverbs 22:1 נבחר שׁם מעשׁר רב מכסף ומזהב חן טוב׃
Proverbs 22:2 עשׁיר ורשׁ נפגשׁו עשׂה כלם יהוה׃
Proverbs 22:3 ערום ראה רעה ויסתר ופתיים עברו ונענשׁו׃
Proverbs 22:4 עקב ענוה יראת יהוה עשׁר וכבוד וחיים׃
Proverbs 22:5 צנים פחים בדרך עקשׁ שׁומר נפשׁו ירחק מהם׃
Proverbs 22:6 חנך לנער על פי דרכו גם כי יזקין לא יסור ממנה׃
Proverbs 22:7 עשׁיר ברשׁים ימשׁול ועבד לוה לאישׁ מלוה׃
Proverbs 22:8 זורע עולה יקצור און ושׁבט עברתו יכלה׃
Proverbs 22:9 טוב עין הוא יברך כי נתן מלחמו לדל׃
Proverbs 22:10 גרשׁ לץ ויצא מדון וישׁבת דין וקלון׃
Proverbs 22:11 אהב טהור לב חן שׂפתיו רעהו מלך׃
Proverbs 22:12 עיני יהוה נצרו דעת ויסלף דברי בגד׃
Proverbs 22:13 אמר עצל ארי בחוץ בתוך רחבות ארצח׃
Proverbs 22:14 שׁוחה עמקה פי זרות זעום יהוה יפול שׁם׃
Proverbs 22:15 אולת קשׁורה בלב נער שׁבט מוסר ירחיקנה ממנו׃
Proverbs 22:16 עשׁק דל להרבות לו נתן לעשׁיר אך למחסור׃
Proverbs 22:17 הט אזנך ושׁמע דברי חכמים ולבך תשׁית לדעתי׃
Proverbs 22:18 כי נעים כי תשׁמרם בבטנך יכנו יחדו על שׂפתיך׃
Proverbs 22:19 להיות ביהוה מבטחך הודעתיך היום אף אתה׃
Proverbs 22:20 הלא כתבתי לך שׁלשׁום במעצות ודעת׃
Proverbs 22:21 להודיעך קשׁט אמרי אמת להשׁיב אמרים אמת לשׁלחיך׃
Proverbs 22:22 אל תגזל דל כי דל הוא ואל תדכא עני בשׁער׃
Proverbs 22:23 כי יהוה יריב ריבם וקבע את קבעיהם נפשׁ׃
Proverbs 22:24 אל תתרע את בעל אף ואת אישׁ חמות לא תבוא׃
Proverbs 22:25 פן תאלף ארחתו ולקחת מוקשׁ לנפשׁך׃
Proverbs 22:26 אל תהי בתקעי כף בערבים משׁאות׃
Proverbs 22:27 אם אין לך לשׁלם למה יקח משׁכבך מתחתיך׃
Proverbs 22:28 אל תסג גבול עולם אשׁר עשׂו אבותיך׃
Proverbs 22:29 חזית אישׁ מהיר במלאכתו לפני מלכים יתיצב בל יתיצב לפני חשׁכים׃
Proverbs 23:1 כי תשׁב ללחום את מושׁל בין תבין את אשׁר לפניך׃
Proverbs 23:2 ושׂמת שׂכין בלעך אם בעל נפשׁ אתה׃
Proverbs 23:3 אל תתאו למטעמותיו והוא לחם כזבים׃
Proverbs 23:4 אל תיגע להעשׁיר מבינתך חדל׃
Proverbs 23:5 התעוף עיניך בו ואיננו כי עשׂה יעשׂה לו כנפים כנשׁר ועיף השׁמים׃
Proverbs 23:6 אל תלחם את לחם רע עין ואל תתאו למטעמתיו׃
Proverbs 23:7 כי כמו שׁער בנפשׁו כן הוא אכל ושׁתה יאמר לך ולבו בל עמך׃
Proverbs 23:8 פתך אכלת תקיאנה ושׁחת דבריך הנעימים׃
Proverbs 23:9 באזני כסיל אל תדבר כי יבוז לשׂכל מליך׃
Proverbs 23:10 אל תסג גבול עולם ובשׂדי יתומים אל תבא׃
Proverbs 23:11 כי גאלם חזק הוא יריב את ריבם אתך׃
Proverbs 23:12 הביאה למוסר לבך ואזנך לאמרי דעת׃
Proverbs 23:13 אל תמנע מנער מוסר כי תכנו בשׁבט לא ימות׃
Proverbs 23:14 אתה בשׁבט תכנו ונפשׁו משׁאול תציל׃
Proverbs 23:15 בני אם חכם לבך ישׂמח לבי גם אני׃
Proverbs 23:16 ותעלזנה כליותי בדבר שׂפתיך מישׁרים׃
Proverbs 23:17 אל יקנא לבך בחטאים כי אם ביראת יהוה כל היום׃
Proverbs 23:18 כי אם ישׁ אחרית ותקותך לא תכרת׃
Proverbs 23:19 שׁמע אתה בני וחכם ואשׁר בדרך לבך׃
Proverbs 23:20 אל תהי בסבאי יין בזללי בשׂר׃
Proverbs 23:21 כי סבא וזולל יורשׁ וקרעים תלבישׁ נומה׃
Proverbs 23:22 שׁמע לאביך זה ילדך ואל תבוז כי זקנה אמך׃
Proverbs 23:23 אמת קנה ואל תמכר חכמה ומוסר ובינה׃
Proverbs 23:24 גול יגול אבי צדיק יולד חכם וישׂמח בו׃
Proverbs 23:25 ישׂמח אביך ואמך ותגל יולדתך׃
Proverbs 23:26 תנה בני לבך לי ועיניך דרכי תרצנה׃
Proverbs 23:27 כי שׁוחה עמקה זונה ובאר צרה נכריה׃
Proverbs 23:28 אף היא כחתף תארב ובוגדים באדם תוסף׃
Proverbs 23:29 למי אוי למי אבוי למי מדונים למי שׂיח למי פצעים חנם למי חכללות עינים׃
Proverbs 23:30 למאחרים על היין לבאים לחקר ממסך׃
Proverbs 23:31 אל תרא יין כי יתאדם כי יתן בכיס עינו יתהלך במישׁרים׃
Proverbs 23:32 אחריתו כנחשׁ ישׁך וכצפעני יפרשׁ׃
Proverbs 23:33 עיניך יראו זרות ולבך ידבר תהפכות׃
Proverbs 23:34 והיית כשׁכב בלב ים וכשׁכב בראשׁ חבל׃
Proverbs 23:35 הכוני בל חליתי הלמוני בל ידעתי מתי אקיץ אוסיף אבקשׁנו עוד׃
Proverbs 24:1 אל תקנא באנשׁי רעה ואל תתאו להיות אתם׃
Proverbs 24:2 כי שׁד יהגה לבם ועמל שׂפתיהם תדברנה׃
Proverbs 24:3 בחכמה יבנה בית ובתבונה יתכונן׃
Proverbs 24:4 ובדעת חדרים ימלאו כל הון יקר ונעים׃
Proverbs 24:5 גבר חכם בעוז ואישׁ דעת מאמץ כח׃
Proverbs 24:6 כי בתחבלות תעשׂה לך מלחמה ותשׁועה ברב יועץ׃
Proverbs 24:7 ראמות לאויל חכמות בשׁער לא יפתח פיהו׃
Proverbs 24:8 מחשׁב להרע לו בעל מזמות יקראו׃
Proverbs 24:9 זמת אולת חטאת ותועבת לאדם לץ׃
Proverbs 24:10 התרפית ביום צרה צר כחכה׃
Proverbs 24:11 הצל לקחים למות ומטים להרג אם תחשׂוך׃
Proverbs 24:12 כי תאמר הן לא ידענו זה הלא תכן לבות הוא יבין ונצר נפשׁך הוא ידע והשׁיב לאדם כפעלו׃
Proverbs 24:13 אכל בני דבשׁ כי טוב ונפת מתוק על חכך׃
Proverbs 24:14 כן דעה חכמה לנפשׁך אם מצאת וישׁ אחרית ותקותך לא תכרת׃
Proverbs 24:15 אל תארב רשׁע לנוה צדיק אל תשׁדד רבצו׃
Proverbs 24:16 כי שׁבע יפול צדיק וקם ורשׁעים יכשׁלו ברעה׃
Proverbs 24:17 בנפל אויביך אל תשׂמח ובכשׁלו אל יגל לבך׃
Proverbs 24:18 פן יראה יהוה ורע בעיניו והשׁיב מעליו אפו׃
Proverbs 24:19 אל תתחר במרעים אל תקנא ברשׁעים׃
Proverbs 24:20 כי לא תהיה אחרית לרע נר רשׁעים ידעך׃
Proverbs 24:21 ירא את יהוה בני ומלך עם שׁונים אל תתערב׃
Proverbs 24:22 כי פתאם יקום אידם ופיד שׁניהם מי יודע׃
Proverbs 24:23 גם אלה לחכמים הכר פנים במשׁפט בל טוב׃
Proverbs 24:24 אמר לרשׁע צדיק אתה יקבהו עמים יזעמוהו לאמים׃
Proverbs 24:25 ולמוכיחים ינעם ועליהם תבוא ברכת טוב׃
Proverbs 24:26 שׂפתים ישׁק משׁיב דברים נכחים׃
Proverbs 24:27 הכן בחוץ מלאכתך ועתדה בשׂדה לך אחר ובנית ביתך׃
Proverbs 24:28 אל תהי עד חנם ברעך והפתית בשׂפתיך׃
Proverbs 24:29 אל תאמר כאשׁר עשׂה לי כן אעשׂה לו אשׁיב לאישׁ כפעלו׃
Proverbs 24:30 על שׂדה אישׁ עצל עברתי ועל כרם אדם חסר לב׃
Proverbs 24:31 והנה עלה כלו קמשׂנים כסו פניו חרלים וגדר אבניו נהרסה׃
Proverbs 24:32 ואחזה אנכי אשׁית לבי ראיתי לקחתי מוסר׃
Proverbs 24:33 מעט שׁנות מעט תנומות מעט חבק ידים לשׁכב׃
Proverbs 24:34 ובא מתהלך רישׁך ומחסריך כאישׁ מגן׃
Proverbs 25:1 גם אלה משׁלי שׁלמה אשׁר העתיקו אנשׁי חזקיה מלך יהודה׃
Proverbs 25:2 כבד אלהים הסתר דבר וכבד מלכים חקר דבר׃
Proverbs 25:3 שׁמים לרום וארץ לעמק ולב מלכים אין חקר׃
Proverbs 25:4 הגו סיגים מכסף ויצא לצרף כלי׃
Proverbs 25:5 הגו רשׁע לפני מלך ויכון בצדק כסאו׃
Proverbs 25:6 אל תתהדר לפני מלך ובמקום גדלים אל תעמד׃
Proverbs 25:7 כי טוב אמר לך עלה הנה מהשׁפילך לפני נדיב אשׁר ראו עיניך׃
Proverbs 25:8 אל תצא לרב מהר פן מה תעשׂה באחריתה בהכלים אתך רעך׃
Proverbs 25:9 ריבך ריב את רעך וסוד אחר אל תגל׃
Proverbs 25:10 פן יחסדך שׁמע ודבתך לא תשׁוב׃
Proverbs 25:11 תפוחי זהב במשׂכיות כסף דבר דבר על אפניו׃
Proverbs 25:12 נזם זהב וחלי כתם מוכיח חכם על אזן שׁמעת׃
Proverbs 25:13 כצנת שׁלג ביום קציר ציר נאמן לשׁלחיו ונפשׁ אדניו ישׁיב׃
Proverbs 25:14 נשׂיאים ורוח וגשׁם אין אישׁ מתהלל במתת שׁקר׃
Proverbs 25:15 בארך אפים יפתה קצין ולשׁון רכה תשׁבר גרם׃
Proverbs 25:16 דבשׁ מצאת אכל דיך פן תשׂבענו והקאתו׃
Proverbs 25:17 הקר רגלך מבית רעך פן ישׂבעך ושׂנאך׃
Proverbs 25:18 מפיץ וחרב וחץ שׁנון אישׁ ענה ברעהו עד שׁקר׃
Proverbs 25:19 שׁן רעה ורגל מועדת מבטח בוגד ביום צרה׃
Proverbs 25:20 מעדה בגד ביום קרה חמץ על נתר ושׁר בשׁרים על לב רע׃
Proverbs 25:21 אם רעב שׂנאך האכלהו לחם ואם צמא השׁקהו מים׃
Proverbs 25:22 כי גחלים אתה חתה על ראשׁו ויהוה ישׁלם׃
Proverbs 25:23 רוח צפון תחולל גשׁם ופנים נזעמים לשׁון סתר׃
Proverbs 25:24 טוב שׁבת על פנת גג מאשׁת מדונים ובית חבר׃
Proverbs 25:25 מים קרים על נפשׁ עיפה ושׁמועה טובה מארץ מרחק׃
Proverbs 25:26 מעין נרפשׂ ומקור משׁחת צדיק מט לפני רשׁע׃
Proverbs 25:27 אכל דבשׁ הרבות לא טוב וחקר כבדם כבוד׃
Proverbs 25:28 עיר פרוצה אין חומה אישׁ אשׁר אין מעצר לרוחו׃
Proverbs 26:1 כשׁלג בקיץ וכמטר בקציר כן לא נאוה לכסיל כבוד׃
Proverbs 26:2 כצפור לנוד כדרור לעוף כן קללת חנם לא תבא׃
Proverbs 26:3 שׁוט לסוס מתג לחמור ושׁבט לגו כסילים׃
Proverbs 26:4 אל תען כסיל כאולתו פן תשׁוה לו גם אתה׃
Proverbs 26:5 ענה כסיל כאולתו פן יהיה חכם בעיניו׃
Proverbs 26:6 מקצה רגלים חמס שׁתה שׁלח דברים ביד כסיל׃
Proverbs 26:7 דליו שׁקים מפסח ומשׁל בפי כסילים׃
Proverbs 26:8 כצרור אבן במרגמה כן נותן לכסיל כבוד׃
Proverbs 26:9 חוח עלה ביד שׁכור ומשׁל בפי כסילים׃
Proverbs 26:10 רב מחולל כל ושׂכר כסיל ושׂכר עברים׃
Proverbs 26:11 ככלב שׁב על קאו כסיל שׁונה באולתו׃
Proverbs 26:12 ראית אישׁ חכם בעיניו תקוה לכסיל ממנו׃
Proverbs 26:13 אמר עצל שׁחל בדרך ארי בין הרחבות׃
Proverbs 26:14 הדלת תסוב על צירה ועצל על מטתו׃
Proverbs 26:15 טמן עצל ידו בצלחת נלאה להשׁיבה אל פיו׃
Proverbs 26:16 חכם עצל בעיניו משׁבעה משׁיבי טעם׃
Proverbs 26:17 מחזיק באזני כלב עבר מתעבר על ריב לא׃
Proverbs 26:18 כמתלהלה הירה זקים חצים ומות׃
Proverbs 26:19 כן אישׁ רמה את רעהו ואמר הלא משׂחק אני׃
Proverbs 26:20 באפס עצים תכבה אשׁ ובאין נרגן ישׁתק מדון׃
Proverbs 26:21 פחם לגחלים ועצים לאשׁ ואישׁ מדונים לחרחר ריב׃
Proverbs 26:22 דברי נרגן כמתלהמים והם ירדו חדרי בטן׃
Proverbs 26:23 כסף סיגים מצפה על חרשׂ שׂפתים דלקים ולב רע׃
Proverbs 26:24 בשׂפתו ינכר שׂונא ובקרבו ישׁית מרמה׃
Proverbs 26:25 כי יחנן קולו אל תאמן בו כי שׁבע תועבות בלבו׃
Proverbs 26:26 תכסה שׂנאה במשׁאון תגלה רעתו בקהל׃
Proverbs 26:27 כרה שׁחת בה יפל וגלל אבן אליו תשׁוב׃
Proverbs 26:28 לשׁון שׁקר ישׂנא דכיו ופה חלק יעשׂה מדחה׃
Proverbs 27:1 אל תתהלל ביום מחר כי לא תדע מה ילד יום׃
Proverbs 27:2 יהללך זר ולא פיך נכרי ואל שׂפתיך׃
Proverbs 27:3 כבד אבן ונטל החול וכעס אויל כבד משׁניהם׃
Proverbs 27:4 אכזריות חמה ושׁטף אף ומי יעמד לפני קנאה׃
Proverbs 27:5 טובה תוכחת מגלה מאהבה מסתרת׃
Proverbs 27:6 נאמנים פצעי אוהב ונעתרות נשׁיקות שׂונא׃
Proverbs 27:7 נפשׁ שׂבעה תבוס נפת ונפשׁ רעבה כל מר מתוק׃
Proverbs 27:8 כצפור נודדת מן קנה כן אישׁ נודד ממקומו׃
Proverbs 27:9 שׁמן וקטרת ישׂמח לב ומתק רעהו מעצת נפשׁ׃
Proverbs 27:10 רעך ורעה אביך אל תעזב ובית אחיך אל תבוא ביום אידך טוב שׁכן קרוב מאח רחוק׃
Proverbs 27:11 חכם בני ושׂמח לבי ואשׁיבה חרפי דבר׃
Proverbs 27:12 ערום ראה רעה נסתר פתאים עברו נענשׁו׃
Proverbs 27:13 קח בגדו כי ערב זר ובעד נכריה חבלהו׃
Proverbs 27:14 מברך רעהו בקול גדול בבקר השׁכים קללה תחשׁב׃
Proverbs 27:15 דלף טורד ביום סגריר ואשׁת מדונים נשׁתוה׃
Proverbs 27:16 צפניה צפן רוח ושׁמן ימינו יקרא׃
Proverbs 27:17 ברזל בברזל יחד ואישׁ יחד פני רעהו׃
Proverbs 27:18 נצר תאנה יאכל פריה ושׁמר אדניו יכבד׃
Proverbs 27:19 כמים הפנים לפנים כן לב האדם לאדם׃
Proverbs 27:20 שׁאול ואבדה לא תשׂבענה ועיני האדם לא תשׂבענה׃
Proverbs 27:21 מצרף לכסף וכור לזהב ואישׁ לפי מהללו׃
Proverbs 27:22 אם תכתושׁ את האויל במכתשׁ בתוך הריפות בעלי לא תסור מעליו אולתו׃
Proverbs 27:23 ידע תדע פני צאנך שׁית לבך לעדרים׃
Proverbs 27:24 כי לא לעולם חסן ואם נזר לדור דור׃
Proverbs 27:25 גלה חציר ונראה דשׁא ונאספו עשׂבות הרים׃
Proverbs 27:26 כבשׂים ללבושׁך ומחיר שׂדה עתודים׃
Proverbs 27:27 ודי חלב עזים ללחמך ללחם ביתך וחיים לנערותיך׃
Proverbs 28:1 נסו ואין רדף רשׁע וצדיקים ככפיר יבטח׃
Proverbs 28:2 בפשׁע ארץ רבים שׂריה ובאדם מבין ידע כן יאריך׃
Proverbs 28:3 גבר רשׁ ועשׁק דלים מטר סחף ואין לחם׃
Proverbs 28:4 עזבי תורה יהללו רשׁע ושׁמרי תורה יתגרו׃
Proverbs 28:5 אנשׁי רע לא יבינו משׁפט ומבקשׁי יהוה יבינו כל׃
Proverbs 28:6 טוב רשׁ הולך בתמו מעקשׁ דרכים והוא עשׁיר׃
Proverbs 28:7 נוצר תורה בן מבין ורעה זוללים יכלים אביו׃
Proverbs 28:8 מרבה הונו בנשׁך ובתרבית לחונן דלים יקבצנו׃
Proverbs 28:9 מסיר אזנו משׁמע תורה גם תפלתו תועבה׃
Proverbs 28:10 משׁגה ישׁרים בדרך רע בשׁחותו הוא יפול ותמימים ינחלו טוב׃
Proverbs 28:11 חכם בעיניו אישׁ עשׁיר ודל מבין יחקרנו׃
Proverbs 28:12 בעלץ צדיקים רבה תפארת ובקום רשׁעים יחפשׂ אדם׃
Proverbs 28:13 מכסה פשׁעיו לא יצליח ומודה ועזב ירחם׃
Proverbs 28:14 אשׁרי אדם מפחד תמיד ומקשׁה לבו יפול ברעה׃
Proverbs 28:15 ארי נהם ודב שׁוקק משׁל רשׁע על עם דל׃
Proverbs 28:16 נגיד חסר תבונות ורב מעשׁקות שׂנאי בצע יאריך ימים׃
Proverbs 28:17 אדם עשׁק בדם נפשׁ עד בור ינוס אל יתמכו׃
Proverbs 28:18 הולך תמים יושׁע ונעקשׁ דרכים יפול באחת׃
Proverbs 28:19 עבד אדמתו ישׂבע לחם ומרדף רקים ישׂבע רישׁ׃
Proverbs 28:20 אישׁ אמונות רב ברכות ואץ להעשׁיר לא ינקה׃
Proverbs 28:21 הכר פנים לא טוב ועל פת לחם יפשׁע גבר׃
Proverbs 28:22 נבהל להון אישׁ רע עין ולא ידע כי חסר יבאנו׃
Proverbs 28:23 מוכיח אדם אחרי חן ימצא ממחליק לשׁון׃
Proverbs 28:24 גוזל אביו ואמו ואמר אין פשׁע חבר הוא לאישׁ משׁחית׃
Proverbs 28:25 רחב נפשׁ יגרה מדון ובוטח על יהוה ידשׁן׃
Proverbs 28:26 בוטח בלבו הוא כסיל והולך בחכמה הוא ימלט׃
Proverbs 28:27 נותן לרשׁ אין מחסור ומעלים עיניו רב מארות׃
Proverbs 28:28 בקום רשׁעים יסתר אדם ובאבדם ירבו צדיקים׃
Proverbs 29:1 אישׁ תוכחות מקשׁה ערף פתע ישׁבר ואין מרפא׃
Proverbs 29:2 ברבות צדיקים ישׂמח העם ובמשׁל רשׁע יאנח עם׃
Proverbs 29:3 אישׁ אהב חכמה ישׂמח אביו ורעה זונות יאבד הון׃
Proverbs 29:4 מלך במשׁפט יעמיד ארץ ואישׁ תרומות יהרסנה׃
Proverbs 29:5 גבר מחליק על רעהו רשׁת פורשׂ על פעמיו׃
Proverbs 29:6 בפשׁע אישׁ רע מוקשׁ וצדיק ירון ושׂמח׃
Proverbs 29:7 ידע צדיק דין דלים רשׁע לא יבין דעת׃
Proverbs 29:8 אנשׁי לצון יפיחו קריה וחכמים ישׁיבו אף׃
Proverbs 29:9 אישׁ חכם נשׁפט את אישׁ אויל ורגז ושׂחק ואין נחת׃
Proverbs 29:10 אנשׁי דמים ישׂנאו תם וישׁרים יבקשׁו נפשׁו׃
Proverbs 29:11 כל רוחו יוציא כסיל וחכם באחור ישׁבחנה׃
Proverbs 29:12 משׁל מקשׁיב על דבר שׁקר כל משׁרתיו רשׁעים׃
Proverbs 29:13 רשׁ ואישׁ תככים נפגשׁו מאיר עיני שׁניהם יהוה׃
Proverbs 29:14 מלך שׁופט באמת דלים כסאו לעד יכון׃
Proverbs 29:15 שׁבט ותוכחת יתן חכמה ונער משׁלח מבישׁ אמו׃
Proverbs 29:16 ברבות רשׁעים ירבה פשׁע וצדיקים במפלתם יראו׃
Proverbs 29:17 יסר בנך ויניחך ויתן מעדנים לנפשׁך׃
Proverbs 29:18 באין חזון יפרע עם ושׁמר תורה אשׁרהו׃
Proverbs 29:19 בדברים לא יוסר עבד כי יבין ואין מענה׃
Proverbs 29:20 חזית אישׁ אץ בדבריו תקוה לכסיל ממנו׃
Proverbs 29:21 מפנק מנער עבדו ואחריתו יהיה מנון׃
Proverbs 29:22 אישׁ אף יגרה מדון ובעל חמה רב פשׁע׃
Proverbs 29:23 גאות אדם תשׁפילנו ושׁפל רוח יתמך כבוד׃
Proverbs 29:24 חולק עם גנב שׂונא נפשׁו אלה ישׁמע ולא יגיד׃
Proverbs 29:25 חרדת אדם יתן מוקשׁ ובוטח ביהוה ישׂגב׃
Proverbs 29:26 רבים מבקשׁים פני מושׁל ומיהוה משׁפט אישׁ׃
Proverbs 29:27 תועבת צדיקים אישׁ עול ותועבת רשׁע ישׁר דרך׃
Proverbs 30:1 דברי אגור בן יקה המשׂא נאם הגבר לאיתיאל לאיתיאל ואכל׃
Proverbs 30:2 כי בער אנכי מאישׁ ולא בינת אדם׃
Proverbs 30:3 ולא למדתי חכמה ודעת קדשׁים אדע׃
Proverbs 30:4 מי עלה שׁמים וירד מי אסף רוח בחפניו מי צרר מים בשׂמלה מי הקים כל אפסי ארץ מה שׁמו ומה שׁם בנו כי תדע׃
Proverbs 30:5 כל אמרת אלוה צרופה מגן הוא לחסים׃
Proverbs 30:6 אל תוסף על דבריו פן יוכיח בך ונכזבת׃
Proverbs 30:7 שׁתים שׁאלתי מאתך אל תמנע ממני בטרם אמות׃
Proverbs 30:8 שׁוא ודבר כזב הרחק ממני ראשׁ ועשׁר אל תתן לי הטריפני לחם חקי׃
Proverbs 30:9 פן אשׂבע וכחשׁתי ואמרתי מי יהוה ופן אורשׁ וגנבתי ותפשׂתי שׁם אלהי׃
Proverbs 30:10 אל תלשׁן עבד אל אדנו פן יקללך ואשׁמת׃
Proverbs 30:11 דור אביו יקלל ואת אמו לא יברך׃
Proverbs 30:12 דור טהור בעיניו ומצאתו לא רחץ׃
Proverbs 30:13 דור מה רמו עיניו ועפעפיו ינשׂאו׃
Proverbs 30:14 דור חרבות שׁניו ומאכלות מתלעתיו לאכל עניים מארץ ואביונים מאדם׃
Proverbs 30:15 לעלוקה שׁתי בנות הב הב שׁלושׁ הנה לא תשׂבענה ארבע לא אמרו הון׃
Proverbs 30:16 שׁאול ועצר רחם ארץ לא שׂבעה מים ואשׁ לא אמרה הון׃
Proverbs 30:17 עין תלעג לאב ותבוז ליקהת אם יקרוה ערבי נחל ויאכלוה בני נשׁר׃
Proverbs 30:18 שׁלשׁה המה נפלאו ממני וארבע לא ידעתים׃
Proverbs 30:19 דרך הנשׁר בשׁמים דרך נחשׁ עלי צור דרך אניה בלב ים ודרך גבר בעלמה׃
Proverbs 30:20 כן דרך אשׁה מנאפת אכלה ומחתה פיה ואמרה לא פעלתי און׃
Proverbs 30:21 תחת שׁלושׁ רגזה ארץ ותחת ארבע לא תוכל שׂאת׃
Proverbs 30:22 תחת עבד כי ימלוך ונבל כי ישׂבע לחם׃
Proverbs 30:23 תחת שׂנואה כי תבעל ושׁפחה כי תירשׁ גברתה׃
Proverbs 30:24 ארבעה הם קטני ארץ והמה חכמים מחכמים׃
Proverbs 30:25 הנמלים עם לא עז ויכינו בקיץ לחמם׃
Proverbs 30:26 שׁפנים עם לא עצום וישׂימו בסלע ביתם׃
Proverbs 30:27 מלך אין לארבה ויצא חצץ כלו׃
Proverbs 30:28 שׂממית בידים תתפשׂ והיא בהיכלי מלך׃
Proverbs 30:29 שׁלשׁה המה מיטיבי צעד וארבעה מיטבי לכת׃
Proverbs 30:30 לישׁ גבור בבהמה ולא ישׁוב מפני כל׃
Proverbs 30:31 זרזיר מתנים או תישׁ ומלך אלקום עמו׃
Proverbs 30:32 אם נבלת בהתנשׂא ואם זמות יד לפה׃
Proverbs 30:33 כי מיץ חלב יוציא חמאה ומיץ אף יוציא דם ומיץ אפים יוציא ריב׃
Proverbs 31:1 דברי למואל מלך משׂא אשׁר יסרתו אמו׃
Proverbs 31:2 מה ברי ומה בר בטני ומה בר נדרי׃
Proverbs 31:3 אל תתן לנשׁים חילך ודרכיך למחות מלכין׃
Proverbs 31:4 אל למלכים למואל אל למלכים שׁתו יין ולרוזנים או שׁכר׃
Proverbs 31:5 פן ישׁתה וישׁכח מחקק וישׁנה דין כל בני עני׃
Proverbs 31:6 תנו שׁכר לאובד ויין למרי נפשׁ׃
Proverbs 31:7 ישׁתה וישׁכח רישׁו ועמלו לא יזכר עוד׃
Proverbs 31:8 פתח פיך לאלם אל דין כל בני חלוף׃
Proverbs 31:9 פתח פיך שׁפט צדק ודין עני ואביון׃
Proverbs 31:10 אשׁת חיל מי ימצא ורחק מפנינים מכרה׃
Proverbs 31:11 בטח בה לב בעלה ושׁלל לא יחסר׃
Proverbs 31:12 גמלתהו טוב ולא רע כל ימי חייה׃
Proverbs 31:13 דרשׁה צמר ופשׁתים ותעשׂ בחפץ כפיה׃
Proverbs 31:14 היתה כאניות סוחר ממרחק תביא לחמה׃
Proverbs 31:15 ותקם בעוד לילה ותתן טרף לביתה וחק לנערתיה׃
Proverbs 31:16 זממה שׂדה ותקחהו מפרי כפיה נטע כרם׃
Proverbs 31:17 חגרה בעוז מתניה ותאמץ זרעותיה׃
Proverbs 31:18 טעמה כי טוב סחרה לא יכבה בליל נרה׃
Proverbs 31:19 ידיה שׁלחה בכישׁור וכפיה תמכו פלך׃
Proverbs 31:20 כפה פרשׂה לעני וידיה שׁלחה לאביון׃
Proverbs 31:21 לא תירא לביתה משׁלג כי כל ביתה לבשׁ שׁנים׃
Proverbs 31:22 מרבדים עשׂתה לה שׁשׁ וארגמן לבושׁה׃
Proverbs 31:23 נודע בשׁערים בעלה בשׁבתו עם זקני ארץ׃
Proverbs 31:24 סדין עשׂתה ותמכר וחגור נתנה לכנעני׃
Proverbs 31:25 עז והדר לבושׁה ותשׂחק ליום אחרון׃
Proverbs 31:26 פיה פתחה בחכמה ותורת חסד על לשׁונה׃
Proverbs 31:27 צופיה הליכות ביתה ולחם עצלות לא תאכל׃
Proverbs 31:28 קמו בניה ויאשׁרוה בעלה ויהללה׃
Proverbs 31:29 רבות בנות עשׂו חיל ואת עלית על כלנה׃
Proverbs 31:30 שׁקר החן והבל היפי אשׁה יראת יהוה היא תתהלל׃
Proverbs 31:31 תנו לה מפרי ידיה ויהללוה בשׁערים מעשׂיה׃
Ecclesiastes 1:1 דברי קהלת בן דוד מלך בירושׁלם׃
Ecclesiastes 1:2 הבל הבלים אמר קהלת הבל הבלים הכל הבל׃
Ecclesiastes 1:3 מה יתרון לאדם בכל עמלו שׁיעמל תחת השׁמשׁ׃
Ecclesiastes 1:4 דור הלך ודור בא והארץ לעולם עמדת׃
Ecclesiastes 1:5 וזרח השׁמשׁ ובא השׁמשׁ ואל מקומו שׁואף זורח הוא שׁם׃
Ecclesiastes 1:6 הולך אל דרום וסובב אל צפון סובב סבב הולך הרוח ועל סביבתיו שׁב הרוח׃
Ecclesiastes 1:7 כל הנחלים הלכים אל הים והים איננו מלא אל מקום שׁהנחלים הלכים שׁם הם שׁבים ללכת׃
Ecclesiastes 1:8 כל הדברים יגעים לא יוכל אישׁ לדבר לא תשׂבע עין לראות ולא תמלא אזן משׁמע׃
Ecclesiastes 1:9 מה שׁהיה הוא שׁיהיה ומה שׁנעשׂה הוא שׁיעשׂה ואין כל חדשׁ תחת השׁמשׁ׃
Ecclesiastes 1:10 ישׁ דבר שׁיאמר ראה זה חדשׁ הוא כבר היה לעלמים אשׁר היה מלפננו׃
Ecclesiastes 1:11 אין זכרון לראשׁנים וגם לאחרנים שׁיהיו לא יהיה להם זכרון עם שׁיהיו לאחרנה׃
Ecclesiastes 1:12 אני קהלת הייתי מלך על ישׂראל בירושׁלם׃
Ecclesiastes 1:13 ונתתי את לבי לדרושׁ ולתור בחכמה על כל אשׁר נעשׂה תחת השׁמים הוא ענין רע נתן אלהים לבני האדם לענות׃
Ecclesiastes 1:14 ראיתי את כל המעשׂים שׁנעשׂו תחת השׁמשׁ והנה הכל הבל ורעות רוח׃
Ecclesiastes 1:15 מעות לא יוכל לתקן וחסרון לא יוכל להמנות׃
Ecclesiastes 1:16 דברתי אני עם לבי לאמר אני הנה הגדלתי והוספתי חכמה על כל אשׁר היה לפני על ירושׁלם ולבי ראה הרבה חכמה ודעת׃
Ecclesiastes 1:17 ואתנה לבי לדעת חכמה ודעת הוללות ושׂכלות ידעתי שׁגם זה הוא רעיון רוח׃
Ecclesiastes 1:18 כי ברב חכמה רב כעס ויוסיף דעת יוסיף מכאוב׃
Ecclesiastes 2:1 אמרתי אני בלבי לכה נא אנסכה בשׂמחה וראה בטוב והנה גם הוא הבל׃
Ecclesiastes 2:2 לשׂחוק אמרתי מהולל ולשׂמחה מה זה עשׂה׃
Ecclesiastes 2:3 תרתי בלבי למשׁוך ביין את בשׂרי ולבי נהג בחכמה ולאחז בסכלות עד אשׁר אראה אי זה טוב לבני האדם אשׁר יעשׂו תחת השׁמים מספר ימי חייהם׃
Ecclesiastes 2:4 הגדלתי מעשׂי בניתי לי בתים נטעתי לי כרמים׃
Ecclesiastes 2:5 עשׂיתי לי גנות ופרדסים ונטעתי בהם עץ כל פרי׃
Ecclesiastes 2:6 עשׂיתי לי ברכות מים להשׁקות מהם יער צומח עצים׃
Ecclesiastes 2:7 קניתי עבדים ושׁפחות ובני בית היה לי גם מקנה בקר וצאן הרבה היה לי מכל שׁהיו לפני בירושׁלם׃
Ecclesiastes 2:8 כנסתי לי גם כסף וזהב וסגלת מלכים והמדינות עשׂיתי לי שׁרים ושׁרות ותענוגת בני האדם שׁדה ושׁדות׃
Ecclesiastes 2:9 וגדלתי והוספתי מכל שׁהיה לפני בירושׁלם אף חכמתי עמדה׃
Ecclesiastes 2:10 וכל אשׁר שׁאלו עיני לא אצלתי מהם לא מנעתי את לבי מכל שׂמחה כי לבי שׂמח מכל עמלי וזה היה חלקי מכל עמלי׃
Ecclesiastes 2:11 ופניתי אני בכל מעשׂי שׁעשׂו ידי ובעמל שׁעמלתי לעשׂות והנה הכל הבל ורעות רוח ואין יתרון תחת השׁמשׁ׃
Ecclesiastes 2:12 ופניתי אני לראות חכמה והוללות וסכלות כי מה האדם שׁיבוא אחרי המלך את אשׁר כבר עשׂוהו׃
Ecclesiastes 2:13 וראיתי אני שׁישׁ יתרון לחכמה מן הסכלות כיתרון האור מן החשׁך׃
Ecclesiastes 2:14 החכם עיניו בראשׁו והכסיל בחשׁך הולך וידעתי גם אני שׁמקרה אחד יקרה את כלם׃
Ecclesiastes 2:15 ואמרתי אני בלבי כמקרה הכסיל גם אני יקרני ולמה חכמתי אני אז יותר ודברתי בלבי שׁגם זה הבל׃
Ecclesiastes 2:16 כי אין זכרון לחכם עם הכסיל לעולם בשׁכבר הימים הבאים הכל נשׁכח ואיך ימות החכם עם הכסיל׃
Ecclesiastes 2:17 ושׂנאתי את החיים כי רע עלי המעשׂה שׁנעשׂה תחת השׁמשׁ כי הכל הבל ורעות רוח׃
Ecclesiastes 2:18 ושׂנאתי אני את כל עמלי שׁאני עמל תחת השׁמשׁ שׁאניחנו לאדם שׁיהיה אחרי׃
Ecclesiastes 2:19 ומי יודע החכם יהיה או סכל וישׁלט בכל עמלי שׁעמלתי ושׁחכמתי תחת השׁמשׁ גם זה הבל׃
Ecclesiastes 2:20 וסבותי אני ליאשׁ את לבי על כל העמל שׁעמלתי תחת השׁמשׁ׃
Ecclesiastes 2:21 כי ישׁ אדם שׁעמלו בחכמה ובדעת ובכשׁרון ולאדם שׁלא עמל בו יתננו חלקו גם זה הבל ורעה רבה׃
Ecclesiastes 2:22 כי מה הוה לאדם בכל עמלו וברעיון לבו שׁהוא עמל תחת השׁמשׁ׃
Ecclesiastes 2:23 כי כל ימיו מכאבים וכעס ענינו גם בלילה לא שׁכב לבו גם זה הבל הוא׃
Ecclesiastes 2:24 אין טוב באדם שׁיאכל ושׁתה והראה את נפשׁו טוב בעמלו גם זה ראיתי אני כי מיד האלהים היא׃
Ecclesiastes 2:25 כי מי יאכל ומי יחושׁ חוץ ממני׃
Ecclesiastes 2:26 כי לאדם שׁטוב לפניו נתן חכמה ודעת ושׂמחה ולחוטא נתן ענין לאסוף ולכנוס לתת לטוב לפני האלהים גם זה הבל ורעות רוח׃
Ecclesiastes 3:1 לכל זמן ועת לכל חפץ תחת השׁמים׃
Ecclesiastes 3:2 עת ללדת ועת למות עת לטעת ועת לעקור נטוע׃
Ecclesiastes 3:3 עת להרוג ועת לרפוא עת לפרוץ ועת לבנות׃
Ecclesiastes 3:4 עת לבכות ועת לשׂחוק עת ספוד ועת רקוד׃
Ecclesiastes 3:5 עת להשׁליך אבנים ועת כנוס אבנים עת לחבוק ועת לרחק מחבק׃
Ecclesiastes 3:6 עת לבקשׁ ועת לאבד עת לשׁמור ועת להשׁליך׃
Ecclesiastes 3:7 עת לקרוע ועת לתפור עת לחשׁות ועת לדבר׃
Ecclesiastes 3:8 עת לאהב ועת לשׂנא עת מלחמה ועת שׁלום׃
Ecclesiastes 3:9 מה יתרון העושׂה באשׁר הוא עמל׃
Ecclesiastes 3:10 ראיתי את הענין אשׁר נתן אלהים לבני האדם לענות׃
Ecclesiastes 3:11 את הכל עשׂה יפה בעתו גם את העלם נתן בלבם מבלי אשׁר לא ימצא האדם את המעשׂה אשׁר עשׂה האלהים מראשׁ ועד סוף׃
Ecclesiastes 3:12 ידעתי כי אין טוב בם כי אם לשׂמוח ולעשׂות טוב בחייו׃
Ecclesiastes 3:13 וגם כל האדם שׁיאכל ושׁתה וראה טוב בכל עמלו מתת אלהים היא׃
Ecclesiastes 3:14 ידעתי כי כל אשׁר יעשׂה האלהים הוא יהיה לעולם עליו אין להוסיף וממנו אין לגרע והאלהים עשׂה שׁיראו מלפניו׃
Ecclesiastes 3:15 מה שׁהיה כבר הוא ואשׁר להיות כבר היה והאלהים יבקשׁ את נרדף׃
Ecclesiastes 3:16 ועוד ראיתי תחת השׁמשׁ מקום המשׁפט שׁמה הרשׁע ומקום הצדק שׁמה הרשׁע׃
Ecclesiastes 3:17 אמרתי אני בלבי את הצדיק ואת הרשׁע ישׁפט האלהים כי עת לכל חפץ ועל כל המעשׂה שׁם׃
Ecclesiastes 3:18 אמרתי אני בלבי על דברת בני האדם לברם האלהים ולראות שׁהם בהמה המה להם׃
Ecclesiastes 3:19 כי מקרה בני האדם ומקרה הבהמה ומקרה אחד להם כמות זה כן מות זה ורוח אחד לכל ומותר האדם מן הבהמה אין כי הכל הבל׃
Ecclesiastes 3:20 הכל הולך אל מקום אחד הכל היה מן העפר והכל שׁב אל העפר׃
Ecclesiastes 3:21 מי יודע רוח בני האדם העלה היא למעלה ורוח הבהמה הירדת היא למטה לארץ׃
Ecclesiastes 3:22 וראיתי כי אין טוב מאשׁר ישׂמח האדם במעשׂיו כי הוא חלקו כי מי יביאנו לראות במה שׁיהיה אחריו׃
Ecclesiastes 4:1 ושׁבתי אני ואראה את כל העשׁקים אשׁר נעשׂים תחת השׁמשׁ והנה דמעת העשׁקים ואין להם מנחם ומיד עשׁקיהם כח ואין להם מנחם׃
Ecclesiastes 4:2 ושׁבח אני את המתים שׁכבר מתו מן החיים אשׁר המה חיים עדנה׃
Ecclesiastes 4:3 וטוב משׁניהם את אשׁר עדן לא היה אשׁר לא ראה את המעשׂה הרע אשׁר נעשׂה תחת השׁמשׁ׃
Ecclesiastes 4:4 וראיתי אני את כל עמל ואת כל כשׁרון המעשׂה כי היא קנאת אישׁ מרעהו גם זה הבל ורעות רוח׃
Ecclesiastes 4:5 הכסיל חבק את ידיו ואכל את בשׂרו׃
Ecclesiastes 4:6 טוב מלא כף נחת ממלא חפנים עמל ורעות רוח׃
Ecclesiastes 4:7 ושׁבתי אני ואראה הבל תחת השׁמשׁ׃
Ecclesiastes 4:8 ישׁ אחד ואין שׁני גם בן ואח אין לו ואין קץ לכל עמלו גם עיניו לא תשׂבע עשׁר ולמי אני עמל ומחסר את נפשׁי מטובה גם זה הבל וענין רע הוא׃
Ecclesiastes 4:9 טובים השׁנים מן האחד אשׁר ישׁ להם שׂכר טוב בעמלם׃
Ecclesiastes 4:10 כי אם יפלו האחד יקים את חברו ואילו האחד שׁיפול ואין שׁני להקימו׃
Ecclesiastes 4:11 גם אם ישׁכבו שׁנים וחם להם ולאחד איך יחם׃
Ecclesiastes 4:12 ואם יתקפו האחד השׁנים יעמדו נגדו והחוט המשׁלשׁ לא במהרה ינתק׃
Ecclesiastes 4:13 טוב ילד מסכן וחכם ממלך זקן וכסיל אשׁר לא ידע להזהר עוד׃
Ecclesiastes 4:14 כי מבית הסורים יצא למלך כי גם במלכותו נולד רשׁ׃
Ecclesiastes 4:15 ראיתי את כל החיים המהלכים תחת השׁמשׁ עם הילד השׁני אשׁר יעמד תחתיו׃
Ecclesiastes 4:16 אין קץ לכל העם לכל אשׁר היה לפניהם גם האחרונים לא ישׂמחו בו כי גם זה הבל ורעיון רוח׃
Ecclesiastes 5:1 (4:17) שׁמר רגליך כאשׁר תלך אל בית האלהים וקרוב לשׁמע מתת הכסילים זבח כי אינם יודעים לעשׂות רע׃
Ecclesiastes 5:2 (5:1) אל תבהל על פיך ולבך אל ימהר להוציא דבר לפני האלהים כי האלהים בשׁמים ואתה על הארץ על כן יהיו דבריך מעטים׃
Ecclesiastes 5:3 (5:2) כי בא החלום ברב ענין וקול כסיל ברב דברים׃
Ecclesiastes 5:4 (5:3) כאשׁר תדר נדר לאלהים אל תאחר לשׁלמו כי אין חפץ בכסילים את אשׁר תדר שׁלם׃
Ecclesiastes 5:5 (5:4) טוב אשׁר לא תדר משׁתדור ולא תשׁלם׃
Ecclesiastes 5:6 (5:5) אל תתן את פיך לחטיא את בשׂרך ואל תאמר לפני המלאך כי שׁגגה היא למה יקצף האלהים על קולך וחבל את מעשׂה ידיך׃
Ecclesiastes 5:7 (5:6) כי ברב חלמות והבלים ודברים הרבה כי את האלהים ירא׃
Ecclesiastes 5:8 (5:7) אם עשׁק רשׁ וגזל משׁפט וצדק תראה במדינה אל תתמה על החפץ כי גבה מעל גבה שׁמר וגבהים עליהם׃
Ecclesiastes 5:9 (5:8) ויתרון ארץ בכל היא מלך לשׂדה נעבד׃
Ecclesiastes 5:10 (5:9) אהב כסף לא ישׂבע כסף ומי אהב בהמון לא תבואה גם זה הבל׃
Ecclesiastes 5:11 (5:10) ברבות הטובה רבו אוכליה ומה כשׁרון לבעליה כי אם ראית עיניו׃
Ecclesiastes 5:12 (5:11) מתוקה שׁנת העבד אם מעט ואם הרבה יאכל והשׂבע לעשׁיר איננו מניח לו לישׁון׃
Ecclesiastes 5:13 (5:12) ישׁ רעה חולה ראיתי תחת השׁמשׁ עשׁר שׁמור לבעליו לרעתו׃
Ecclesiastes 5:14 (5:13) ואבד העשׁר ההוא בענין רע והוליד בן ואין בידו מאומה׃
Ecclesiastes 5:15 (5:14) כאשׁר יצא מבטן אמו ערום ישׁוב ללכת כשׁבא ומאומה לא ישׂא בעמלו שׁילך בידו׃
Ecclesiastes 5:16 (5:15) וגם זה רעה חולה כל עמת שׁבא כן ילך ומה יתרון לו שׁיעמל לרוח׃
Ecclesiastes 5:17 (5:16) גם כל ימיו בחשׁך יאכל וכעס הרבה וחליו וקצף׃
Ecclesiastes 5:18 (5:17) הנה אשׁר ראיתי אני טוב אשׁר יפה לאכול ולשׁתות ולראות טובה בכל עמלו שׁיעמל תחת השׁמשׁ מספר ימי חיו אשׁר נתן לו האלהים כי הוא חלקו׃
Ecclesiastes 5:19 (5:18) גם כל האדם אשׁר נתן לו האלהים עשׁר ונכסים והשׁליטו לאכל ממנו ולשׂאת את חלקו ולשׂמח בעמלו זה מתת אלהים היא׃
Ecclesiastes 5:20 (5:19) כי לא הרבה יזכר את ימי חייו כי האלהים מענה בשׂמחת לבו׃
Ecclesiastes 6:1 ישׁ רעה אשׁר ראיתי תחת השׁמשׁ ורבה היא על האדם׃
Ecclesiastes 6:2 אישׁ אשׁר יתן לו האלהים עשׁר ונכסים וכבוד ואיננו חסר לנפשׁו מכל אשׁר יתאוה ולא ישׁליטנו האלהים לאכל ממנו כי אישׁ נכרי יאכלנו זה הבל וחלי רע הוא׃
Ecclesiastes 6:3 אם יוליד אישׁ מאה ושׁנים רבות יחיה ורב שׁיהיו ימי שׁניו ונפשׁו לא תשׂבע מן הטובה וגם קבורה לא היתה לו אמרתי טוב ממנו הנפל׃
Ecclesiastes 6:4 כי בהבל בא ובחשׁך ילך ובחשׁך שׁמו יכסה׃
Ecclesiastes 6:5 גם שׁמשׁ לא ראה ולא ידע נחת לזה מזה׃
Ecclesiastes 6:6 ואלו חיה אלף שׁנים פעמים וטובה לא ראה הלא אל מקום אחד הכל הולך׃
Ecclesiastes 6:7 כל עמל האדם לפיהו וגם הנפשׁ לא תמלא׃
Ecclesiastes 6:8 כי מה יותר לחכם מן הכסיל מה לעני יודע להלך נגד החיים׃
Ecclesiastes 6:9 טוב מראה עינים מהלך נפשׁ גם זה הבל ורעות רוח׃
Ecclesiastes 6:10 מה שׁהיה כבר נקרא שׁמו ונודע אשׁר הוא אדם ולא יוכל לדין עם שׁהתקיף ממנו׃
Ecclesiastes 6:11 כי ישׁ דברים הרבה מרבים הבל מה יתר לאדם׃
Ecclesiastes 6:12 כי מי יודע מה טוב לאדם בחיים מספר ימי חיי הבלו ויעשׂם כצל אשׁר מי יגיד לאדם מה יהיה אחריו תחת השׁמשׁ׃
Ecclesiastes 7:1 טוב שׁם משׁמן טוב ויום המות מיום הולדו׃
Ecclesiastes 7:2 טוב ללכת אל בית אבל מלכת אל בית משׁתה באשׁר הוא סוף כל האדם והחי יתן אל לבו׃
Ecclesiastes 7:3 טוב כעס משׂחק כי ברע פנים ייטב לב׃
Ecclesiastes 7:4 לב חכמים בבית אבל ולב כסילים בבית שׂמחה׃
Ecclesiastes 7:5 טוב לשׁמע גערת חכם מאישׁ שׁמע שׁיר כסילים׃
Ecclesiastes 7:6 כי כקול הסירים תחת הסיר כן שׂחק הכסיל וגם זה הבל׃
Ecclesiastes 7:7 כי העשׁק יהולל חכם ויאבד את לב מתנה׃
Ecclesiastes 7:8 טוב אחרית דבר מראשׁיתו טוב ארך רוח מגבה רוח׃
Ecclesiastes 7:9 אל תבהל ברוחך לכעוס כי כעס בחיק כסילים ינוח׃
Ecclesiastes 7:10 אל תאמר מה היה שׁהימים הראשׁנים היו טובים מאלה כי לא מחכמה שׁאלת על זה׃
Ecclesiastes 7:11 טובה חכמה עם נחלה ויתר לראי השׁמשׁ׃
Ecclesiastes 7:12 כי בצל החכמה בצל הכסף ויתרון דעת החכמה תחיה בעליה׃
Ecclesiastes 7:13 ראה את מעשׂה האלהים כי מי יוכל לתקן את אשׁר עותו׃
Ecclesiastes 7:14 ביום טובה היה בטוב וביום רעה ראה גם את זה לעמת זה עשׂה האלהים על דברת שׁלא ימצא האדם אחריו מאומה׃
Ecclesiastes 7:15 את הכל ראיתי בימי הבלי ישׁ צדיק אבד בצדקו וישׁ רשׁע מאריך ברעתו׃
Ecclesiastes 7:16 אל תהי צדיק הרבה ואל תתחכם יותר למה תשׁומם׃
Ecclesiastes 7:17 אל תרשׁע הרבה ואל תהי סכל למה תמות בלא עתך׃
Ecclesiastes 7:18 טוב אשׁר תאחז בזה וגם מזה אל תנח את ידך כי ירא אלהים יצא את כלם׃
Ecclesiastes 7:19 החכמה תעז לחכם מעשׂרה שׁליטים אשׁר היו בעיר׃
Ecclesiastes 7:20 כי אדם אין צדיק בארץ אשׁר יעשׂה טוב ולא יחטא׃
Ecclesiastes 7:21 גם לכל הדברים אשׁר ידברו אל תתן לבך אשׁר לא תשׁמע את עבדך מקללך׃
Ecclesiastes 7:22 כי גם פעמים רבות ידע לבך אשׁר גם את קללת אחרים׃
Ecclesiastes 7:23 כל זה נסיתי בחכמה אמרתי אחכמה והיא רחוקה ממני׃
Ecclesiastes 7:24 רחוק מה שׁהיה ועמק עמק מי ימצאנו׃
Ecclesiastes 7:25 סבותי אני ולבי לדעת ולתור ובקשׁ חכמה וחשׁבון ולדעת רשׁע כסל והסכלות הוללות׃
Ecclesiastes 7:26 ומוצא אני מר ממות את האשׁה אשׁר היא מצודים וחרמים לבה אסורים ידיה טוב לפני האלהים ימלט ממנה וחוטא ילכד׃
Ecclesiastes 7:27 ראה זה מצאתי אמרה קהלת אחת לאחת למצא חשׁבון׃
Ecclesiastes 7:28 אשׁר עוד בקשׁה נפשׁי ולא מצאתי אדם אחד מאלף מצאתי ואשׁה בכל אלה לא מצאתי׃
Ecclesiastes 7:29 לבד ראה זה מצאתי אשׁר עשׂה האלהים את האדם ישׁר והמה בקשׁו חשׁבנות רבים׃
Ecclesiastes 8:1 מי כהחכם ומי יודע פשׁר דבר חכמת אדם תאיר פניו ועז פניו ישׁנא׃
Ecclesiastes 8:2 אני פי מלך שׁמור ועל דברת שׁבועת אלהים׃
Ecclesiastes 8:3 אל תבהל מפניו תלך אל תעמד בדבר רע כי כל אשׁר יחפץ יעשׂה׃
Ecclesiastes 8:4 באשׁר דבר מלך שׁלטון ומי יאמר לו מה תעשׂה׃
Ecclesiastes 8:5 שׁומר מצוה לא ידע דבר רע ועת ומשׁפט ידע לב חכם׃
Ecclesiastes 8:6 כי לכל חפץ ישׁ עת ומשׁפט כי רעת האדם רבה עליו׃
Ecclesiastes 8:7 כי איננו ידע מה שׁיהיה כי כאשׁר יהיה מי יגיד׃
Ecclesiastes 8:8 אין אדם שׁליט ברוח לכלוא את הרוח ואין שׁלטון ביום המות ואין משׁלחת במלחמה ולא ימלט רשׁע את בעליו׃
Ecclesiastes 8:9 את כל זה ראיתי ונתון את לבי לכל מעשׂה אשׁר נעשׂה תחת השׁמשׁ עת אשׁר שׁלט האדם באדם לרע׃
Ecclesiastes 8:10 ובכן ראיתי רשׁעים קברים ובאו וממקום קדושׁ יהלכו וישׁתכחו בעיר אשׁר כן עשׂו גם זה הבל׃
Ecclesiastes 8:11 אשׁר אין נעשׂה פתגם מעשׂה הרעה מהרה על כן מלא לב בני האדם בהם לעשׂות רע׃
Ecclesiastes 8:12 אשׁר חטא עשׂה רע מאת ומאריך לו כי גם יודע אני אשׁר יהיה טוב ליראי האלהים אשׁר ייראו מלפניו׃
Ecclesiastes 8:13 וטוב לא יהיה לרשׁע ולא יאריך ימים כצל אשׁר איננו ירא מלפני אלהים׃
Ecclesiastes 8:14 ישׁ הבל אשׁר נעשׂה על הארץ אשׁר ישׁ צדיקים אשׁר מגיע אלהם כמעשׂה הרשׁעים וישׁ רשׁעים שׁמגיע אלהם כמעשׂה הצדיקים אמרתי שׁגם זה הבל׃
Ecclesiastes 8:15 ושׁבחתי אני את השׂמחה אשׁר אין טוב לאדם תחת השׁמשׁ כי אם לאכול ולשׁתות ולשׂמוח והוא ילונו בעמלו ימי חייו אשׁר נתן לו האלהים תחת השׁמשׁ׃
Ecclesiastes 8:16 כאשׁר נתתי את לבי לדעת חכמה ולראות את הענין אשׁר נעשׂה על הארץ כי גם ביום ובלילה שׁנה בעיניו איננו ראה׃
Ecclesiastes 8:17 וראיתי את כל מעשׂה האלהים כי לא יוכל האדם למצוא את המעשׂה אשׁר נעשׂה תחת השׁמשׁ בשׁל אשׁר יעמל האדם לבקשׁ ולא ימצא וגם אם יאמר החכם לדעת לא יוכל למצא׃
Ecclesiastes 9:1 כי את כל זה נתתי אל לבי ולבור את כל זה אשׁר הצדיקים והחכמים ועבדיהם ביד האלהים גם אהבה גם שׂנאה אין יודע האדם הכל לפניהם׃
Ecclesiastes 9:2 הכל כאשׁר לכל מקרה אחד לצדיק ולרשׁע לטוב ולטהור ולטמא ולזבח ולאשׁר איננו זבח כטוב כחטא הנשׁבע כאשׁר שׁבועה ירא׃
Ecclesiastes 9:3 זה רע בכל אשׁר נעשׂה תחת השׁמשׁ כי מקרה אחד לכל וגם לב בני האדם מלא רע והוללות בלבבם בחייהם ואחריו אל המתים׃
Ecclesiastes 9:4 כי מי אשׁר יבחר אל כל החיים ישׁ בטחון כי לכלב חי הוא טוב מן האריה המת׃
Ecclesiastes 9:5 כי החיים יודעים שׁימתו והמתים אינם יודעים מאומה ואין עוד להם שׂכר כי נשׁכח זכרם׃
Ecclesiastes 9:6 גם אהבתם גם שׂנאתם גם קנאתם כבר אבדה וחלק אין להם עוד לעולם בכל אשׁר נעשׂה תחת השׁמשׁ׃
Ecclesiastes 9:7 לך אכל בשׂמחה לחמך ושׁתה בלב טוב יינך כי כבר רצה האלהים את מעשׂיך׃
Ecclesiastes 9:8 בכל עת יהיו בגדיך לבנים ושׁמן על ראשׁך אל יחסר׃
Ecclesiastes 9:9 ראה חיים עם אשׁה אשׁר אהבת כל ימי חיי הבלך אשׁר נתן לך תחת השׁמשׁ כל ימי הבלך כי הוא חלקך בחיים ובעמלך אשׁר אתה עמל תחת השׁמשׁ׃
Ecclesiastes 9:10 כל אשׁר תמצא ידך לעשׂות בכחך עשׂה כי אין מעשׂה וחשׁבון ודעת וחכמה בשׁאול אשׁר אתה הלך שׁמה׃
Ecclesiastes 9:11 שׁבתי וראה תחת השׁמשׁ כי לא לקלים המרוץ ולא לגבורים המלחמה וגם לא לחכמים לחם וגם לא לנבנים עשׁר וגם לא לידעים חן כי עת ופגע יקרה את כלם׃
Ecclesiastes 9:12 כי גם לא ידע האדם את עתו כדגים שׁנאחזים במצודה רעה וכצפרים האחזות בפח כהם יוקשׁים בני האדם לעת רעה כשׁתפול עליהם פתאם׃
Ecclesiastes 9:13 גם זה ראיתי חכמה תחת השׁמשׁ וגדולה היא אלי׃
Ecclesiastes 9:14 עיר קטנה ואנשׁים בה מעט ובא אליה מלך גדול וסבב אתה ובנה עליה מצודים גדלים׃
Ecclesiastes 9:15 ומצא בה אישׁ מסכן חכם ומלט הוא את העיר בחכמתו ואדם לא זכר את האישׁ המסכן ההוא׃
Ecclesiastes 9:16 ואמרתי אני טובה חכמה מגבורה וחכמת המסכן בזויה ודבריו אינם נשׁמעים׃
Ecclesiastes 9:17 דברי חכמים בנחת נשׁמעים מזעקת מושׁל בכסילים׃
Ecclesiastes 9:18 טובה חכמה מכלי קרב וחוטא אחד יאבד טובה הרבה׃
Ecclesiastes 10:1 זבובי מות יבאישׁ יביע שׁמן רוקח יקר מחכמה מכבוד סכלות מעט׃
Ecclesiastes 10:2 לב חכם לימינו ולב כסיל לשׂמאלו׃
Ecclesiastes 10:3 וגם בדרך כשׁהסכל הלך לבו חסר ואמר לכל סכל הוא׃
Ecclesiastes 10:4 אם רוח המושׁל תעלה עליך מקומך אל תנח כי מרפא יניח חטאים גדולים׃
Ecclesiastes 10:5 ישׁ רעה ראיתי תחת השׁמשׁ כשׁגגה שׁיצא מלפני השׁליט׃
Ecclesiastes 10:6 נתן הסכל במרומים רבים ועשׁירים בשׁפל ישׁבו׃
Ecclesiastes 10:7 ראיתי עבדים על סוסים ושׂרים הלכים כעבדים על הארץ׃
Ecclesiastes 10:8 חפר גומץ בו יפול ופרץ גדר ישׁכנו נחשׁ׃
Ecclesiastes 10:9 מסיע אבנים יעצב בהם בוקע עצים יסכן׃
Ecclesiastes 10:10 אם קהה הברזל והוא לא פנים קלקל וחילים יגבר ויתרון הכשׁיר חכמה׃
Ecclesiastes 10:11 אם ישׁך הנחשׁ בלוא לחשׁ ואין יתרון לבעל הלשׁון׃
Ecclesiastes 10:12 דברי פי חכם חן ושׂפתות כסיל תבלענו׃
Ecclesiastes 10:13 תחלת דברי פיהו סכלות ואחרית פיהו הוללות רעה׃
Ecclesiastes 10:14 והסכל ירבה דברים לא ידע האדם מה שׁיהיה ואשׁר יהיה מאחריו מי יגיד׃
Ecclesiastes 10:15 עמל הכסילים תיגענו אשׁר לא ידע ללכת אל עיר׃
Ecclesiastes 10:16 אי לך ארץ שׁמלכך נער ושׂריך בבקר יאכלו׃
Ecclesiastes 10:17 אשׁריך ארץ שׁמלכך בן חורים ושׂריך בעת יאכלו בגבורה ולא בשׁתי׃
Ecclesiastes 10:18 בעצלתים ימך המקרה ובשׁפלות ידים ידלף הבית׃
Ecclesiastes 10:19 לשׂחוק עשׂים לחם ויין ישׂמח חיים והכסף יענה את הכל׃
Ecclesiastes 10:20 גם במדעך מלך אל תקלל ובחדרי משׁכבך אל תקלל עשׁיר כי עוף השׁמים יוליך את הקול ובעל הכנפים יגיד דבר׃
Ecclesiastes 11:1 שׁלח לחמך על פני המים כי ברב הימים תמצאנו׃
Ecclesiastes 11:2 תן חלק לשׁבעה וגם לשׁמונה כי לא תדע מה יהיה רעה על הארץ׃
Ecclesiastes 11:3 אם ימלאו העבים גשׁם על הארץ יריקו ואם יפול עץ בדרום ואם בצפון מקום שׁיפול העץ שׁם יהוא׃
Ecclesiastes 11:4 שׁמר רוח לא יזרע וראה בעבים לא יקצור׃
Ecclesiastes 11:5 כאשׁר אינך יודע מה דרך הרוח כעצמים בבטן המלאה ככה לא תדע את מעשׂה האלהים אשׁר יעשׂה את הכל׃
Ecclesiastes 11:6 בבקר זרע את זרעך ולערב אל תנח ידך כי אינך יודע אי זה יכשׁר הזה או זה ואם שׁניהם כאחד טובים׃
Ecclesiastes 11:7 ומתוק האור וטוב לעינים לראות את השׁמשׁ׃
Ecclesiastes 11:8 כי אם שׁנים הרבה יחיה האדם בכלם ישׂמח ויזכר את ימי החשׁך כי הרבה יהיו כל שׁבא הבל׃
Ecclesiastes 11:9 שׂמח בחור בילדותיך ויטיבך לבך בימי בחורותך והלך בדרכי לבך ובמראי עיניך ודע כי על כל אלה יביאך האלהים במשׁפט׃
Ecclesiastes 11:10 והסר כעס מלבך והעבר רעה מבשׂרך כי הילדות והשׁחרות הבל׃
Ecclesiastes 12:1 וזכר את בוראיך בימי בחורתיך עד אשׁר לא יבאו ימי הרעה והגיעו שׁנים אשׁר תאמר אין לי בהם חפץ׃
Ecclesiastes 12:2 עד אשׁר לא תחשׁך השׁמשׁ והאור והירח והכוכבים ושׁבו העבים אחר הגשׁם׃
Ecclesiastes 12:3 ביום שׁיזעו שׁמרי הבית והתעותו אנשׁי החיל ובטלו הטחנות כי מעטו וחשׁכו הראות בארבות׃
Ecclesiastes 12:4 וסגרו דלתים בשׁוק בשׁפל קול הטחנה ויקום לקול הצפור וישׁחו כל בנות השׁיר׃
Ecclesiastes 12:5 גם מגבה יראו וחתחתים בדרך וינאץ השׁקד ויסתבל החגב ותפר האביונה כי הלך האדם אל בית עולמו וסבבו בשׁוק הספדים׃
Ecclesiastes 12:6 עד אשׁר לא ירחק חבל הכסף ותרץ גלת הזהב ותשׁבר כד על המבוע ונרץ הגלגל אל הבור׃
Ecclesiastes 12:7 וישׁב העפר על הארץ כשׁהיה והרוח תשׁוב אל האלהים אשׁר נתנה׃
Ecclesiastes 12:8 הבל הבלים אמר הקוהלת הכל הבל׃
Ecclesiastes 12:9 ויתר שׁהיה קהלת חכם עוד למד דעת את העם ואזן וחקר תקן משׁלים הרבה׃
Ecclesiastes 12:10 בקשׁ קהלת למצא דברי חפץ וכתוב ישׁר דברי אמת׃
Ecclesiastes 12:11 דברי חכמים כדרבנות וכמשׂמרות נטועים בעלי אספות נתנו מרעה אחד׃
Ecclesiastes 12:12 ויתר מהמה בני הזהר עשׂות ספרים הרבה אין קץ ולהג הרבה יגעת בשׂר׃
Ecclesiastes 12:13 סוף דבר הכל נשׁמע את האלהים ירא ואת מצותיו שׁמור כי זה כל האדם׃
Ecclesiastes 12:14 כי את כל מעשׂה האלהים יבא במשׁפט על כל נעלם אם טוב ואם רע׃
Song of Solomon 1:1 שׁיר השׁירים אשׁר לשׁלמה׃
Song of Solomon 1:2 ישׁקני מנשׁיקות פיהו כי טובים דדיך מיין׃
Song of Solomon 1:3 לריח שׁמניך טובים שׁמן תורק שׁמך על כן עלמות אהבוך׃
Song of Solomon 1:4 משׁכני אחריך נרוצה הביאני המלך חדריו נגילה ונשׂמחה בך נזכירה דדיך מיין מישׁרים אהבוך׃
Song of Solomon 1:5 שׁחורה אני ונאוה בנות ירושׁלם כאהלי קדר כיריעות שׁלמה׃
Song of Solomon 1:6 אל תראוני שׁאני שׁחרחרת שׁשׁזפתני השׁמשׁ בני אמי נחרו בי שׂמני נטרה את הכרמים כרמי שׁלי לא נטרתי׃
Song of Solomon 1:7 הגידה לי שׁאהבה נפשׁי איכה תרעה איכה תרביץ בצהרים שׁלמה אהיה כעטיה על עדרי חבריך׃
Song of Solomon 1:8 אם לא תדעי לך היפה בנשׁים צאי לך בעקבי הצאן ורעי את גדיתיך על משׁכנות הרעים׃
Song of Solomon 1:9 לססתי ברכבי פרעה דמיתיך רעיתי׃
Song of Solomon 1:10 נאוו לחייך בתרים צוארך בחרוזים׃
Song of Solomon 1:11 תורי זהב נעשׂה לך עם נקדות הכסף׃
Song of Solomon 1:12 עד שׁהמלך במסבו נרדי נתן ריחו׃
Song of Solomon 1:13 צרור המר דודי לי בין שׁדי ילין׃
Song of Solomon 1:14 אשׁכל הכפר דודי לי בכרמי עין גדי׃
Song of Solomon 1:15 הנך יפה רעיתי הנך יפה עיניך יונים׃
Song of Solomon 1:16 הנך יפה דודי אף נעים אף ערשׂנו רעננה׃
Song of Solomon 1:17 קרות בתינו ארזים רחיטנו ברותים׃
Song of Solomon 2:1 אני חבצלת השׁרון שׁושׁנת העמקים׃
Song of Solomon 2:2 כשׁושׁנה בין החוחים כן רעיתי בין הבנות׃
Song of Solomon 2:3 כתפוח בעצי היער כן דודי בין הבנים בצלו חמדתי וישׁבתי ופריו מתוק לחכי׃
Song of Solomon 2:4 הביאני אל בית היין ודגלו עלי אהבה׃
Song of Solomon 2:5 סמכוני באשׁישׁות רפדוני בתפוחים כי חולת אהבה אני׃
Song of Solomon 2:6 שׂמאלו תחת לראשׁי וימינו תחבקני׃
Song of Solomon 2:7 השׁבעתי אתכם בנות ירושׁלם בצבאות או באילות השׂדה אם תעירו ואם תעוררו את האהבה עד שׁתחפץ׃
Song of Solomon 2:8 קול דודי הנה זה בא מדלג על ההרים מקפץ על הגבעות׃
Song of Solomon 2:9 דומה דודי לצבי או לעפר האילים הנה זה עומד אחר כתלנו משׁגיח מן החלנות מציץ מן החרכים׃
Song of Solomon 2:10 ענה דודי ואמר לי קומי לך רעיתי יפתי ולכי׃
Song of Solomon 2:11 כי הנה הסתו עבר הגשׁם חלף הלך׃
Song of Solomon 2:12 הנצנים נראו בארץ עת הזמיר הגיע וקול התור נשׁמע בארצנו׃
Song of Solomon 2:13 התאנה חנטה פגיה והגפנים סמדר נתנו ריח קומי לכי רעיתי יפתי ולכי׃
Song of Solomon 2:14 יונתי בחגוי הסלע בסתר המדרגה הראיני את מראיך השׁמיעיני את קולך כי קולך ערב ומראיך נאוה׃
Song of Solomon 2:15 אחזו לנו שׁועלים שׁועלים קטנים מחבלים כרמים וכרמינו סמדר׃
Song of Solomon 2:16 דודי לי ואני לו הרעה בשׁושׁנים׃
Song of Solomon 2:17 עד שׁיפוח היום ונסו הצללים סב דמה לך דודי לצבי או לעפר האילים על הרי בתר׃
Song of Solomon 3:1 על משׁכבי בלילות בקשׁתי את שׁאהבה נפשׁי בקשׁתיו ולא מצאתיו׃
Song of Solomon 3:2 אקומה נא ואסובבה בעיר בשׁוקים וברחבות אבקשׁה את שׁאהבה נפשׁי בקשׁתיו ולא מצאתיו׃
Song of Solomon 3:3 מצאוני השׁמרים הסבבים בעיר את שׁאהבה נפשׁי ראיתם׃
Song of Solomon 3:4 כמעט שׁעברתי מהם עד שׁמצאתי את שׁאהבה נפשׁי אחזתיו ולא ארפנו עד שׁהביאתיו אל בית אמי ואל חדר הורתי׃
Song of Solomon 3:5 השׁבעתי אתכם בנות ירושׁלם בצבאות או באילות השׂדה אם תעירו ואם תעוררו את האהבה עד שׁתחפץ׃
Song of Solomon 3:6 מי זאת עלה מן המדבר כתימרות עשׁן מקטרת מור ולבונה מכל אבקת רוכל׃
Song of Solomon 3:7 הנה מטתו שׁלשׁלמה שׁשׁים גברים סביב לה מגברי ישׂראל׃
Song of Solomon 3:8 כלם אחזי חרב מלמדי מלחמה אישׁ חרבו על ירכו מפחד בלילות׃
Song of Solomon 3:9 אפריון עשׂה לו המלך שׁלמה מעצי הלבנון׃
Song of Solomon 3:10 עמודיו עשׂה כסף רפידתו זהב מרכבו ארגמן תוכו רצוף אהבה מבנות ירושׁלם׃
Song of Solomon 3:11 צאינה וראינה בנות ציון במלך שׁלמה בעטרה שׁעטרה לו אמו ביום חתנתו וביום שׂמחת לבו׃
Song of Solomon 4:1 הנך יפה רעיתי הנך יפה עיניך יונים מבעד לצמתך שׂערך כעדר העזים שׁגלשׁו מהר גלעד׃
Song of Solomon 4:2 שׁניך כעדר הקצובות שׁעלו מן הרחצה שׁכלם מתאימות ושׁכלה אין׃
Song of Solomon 4:3 כחוט השׁני שׂפתתיך ומדבריך נאוה כפלח הרמון רקתך מבעד לצמתך׃
Song of Solomon 4:4 כמגדל דויד צוארך בנוי לתלפיות אלף המגן תלוי עליו כל שׁלטי הגבורים׃
Song of Solomon 4:5 שׁני שׁדיך כשׁני עפרים תאומי צביה הרועים בשׁושׁנים׃
Song of Solomon 4:6 עד שׁיפוח היום ונסו הצללים אלך לי אל הר המור ואל גבעת הלבונה׃
Song of Solomon 4:7 כלך יפה רעיתי ומום אין׃
Song of Solomon 4:8 אתי מלבנון כלה אתי מלבנון תבואי תשׁורי מראשׁ אמנה מראשׁ שׂניר וחרמון ממענות אריות מהררי נמרים׃
Song of Solomon 4:9 לבבתני אחתי כלה לבבתיני באחד מעיניך באחד ענק מצורניך׃
Song of Solomon 4:10 מה יפו דדיך אחתי כלה מה טבו דדיך מיין וריח שׁמניך מכל בשׂמים׃
Song of Solomon 4:11 נפת תטפנה שׂפתותיך כלה דבשׁ וחלב תחת לשׁונך וריח שׂלמתיך כריח לבנון׃
Song of Solomon 4:12 גן נעול אחתי כלה גל נעול מעין חתום׃
Song of Solomon 4:13 שׁלחיך פרדס רמונים עם פרי מגדים כפרים עם נרדים׃
Song of Solomon 4:14 נרד וכרכם קנה וקנמון עם כל עצי לבונה מר ואהלות עם כל ראשׁי בשׂמים׃
Song of Solomon 4:15 מעין גנים באר מים חיים ונזלים מן לבנון׃
Song of Solomon 4:16 עורי צפון ובואי תימן הפיחי גני יזלו בשׂמיו יבא דודי לגנו ויאכל פרי מגדיו׃
Song of Solomon 5:1 באתי לגני אחתי כלה אריתי מורי עם בשׂמי אכלתי יערי עם דבשׁי שׁתיתי ייני עם חלבי אכלו רעים שׁתו ושׁכרו דודים׃
Song of Solomon 5:2 אני ישׁנה ולבי ער קול דודי דופק פתחי לי אחתי רעיתי יונתי תמתי שׁראשׁי נמלא טל קוצותי רסיסי לילה׃
Song of Solomon 5:3 פשׁטתי את כתנתי איככה אלבשׁנה רחצתי את רגלי איככה אטנפם׃
Song of Solomon 5:4 דודי שׁלח ידו מן החר ומעי המו עליו׃
Song of Solomon 5:5 קמתי אני לפתח לדודי וידי נטפו מור ואצבעתי מור עבר על כפות המנעול׃
Song of Solomon 5:6 פתחתי אני לדודי ודודי חמק עבר נפשׁי יצאה בדברו בקשׁתיהו ולא מצאתיהו קראתיו ולא ענני׃
Song of Solomon 5:7 מצאני השׁמרים הסבבים בעיר הכוני פצעוני נשׂאו את רדידי מעלי שׁמרי החמות׃
Song of Solomon 5:8 השׁבעתי אתכם בנות ירושׁלם אם תמצאו את דודי מה תגידו לו שׁחולת אהבה אני׃
Song of Solomon 5:9 מה דודך מדוד היפה בנשׁים מה דודך מדוד שׁככה השׁבעתנו׃
Song of Solomon 5:10 דודי צח ואדום דגול מרבבה׃
Song of Solomon 5:11 ראשׁו כתם פז קוצותיו תלתלים שׁחרות כעורב׃
Song of Solomon 5:12 עיניו כיונים על אפיקי מים רחצות בחלב ישׁבות על מלאת׃
Song of Solomon 5:13 לחיו כערוגת הבשׂם מגדלות מרקחים שׂפתותיו שׁושׁנים נטפות מור עבר׃
Song of Solomon 5:14 ידיו גלילי זהב ממלאים בתרשׁישׁ מעיו עשׁת שׁן מעלפת ספירים׃
Song of Solomon 5:15 שׁוקיו עמודי שׁשׁ מיסדים על אדני פז מראהו כלבנון בחור כארזים׃
Song of Solomon 5:16 חכו ממתקים וכלו מחמדים זה דודי וזה רעי בנות ירושׁלם׃
Song of Solomon 6:1 אנה הלך דודך היפה בנשׁים אנה פנה דודך ונבקשׁנו עמך׃
Song of Solomon 6:2 דודי ירד לגנו לערוגות הבשׂם לרעות בגנים וללקט שׁושׁנים׃
Song of Solomon 6:3 אני לדודי ודודי לי הרעה בשׁושׁנים׃
Song of Solomon 6:4 יפה את רעיתי כתרצה נאוה כירושׁלם אימה כנדגלות׃
Song of Solomon 6:5 הסבי עיניך מנגדי שׁהם הרהיבני שׂערך כעדר העזים שׁגלשׁו מן הגלעד׃
Song of Solomon 6:6 שׁניך כעדר הרחלים שׁעלו מן הרחצה שׁכלם מתאימות ושׁכלה אין׃
Song of Solomon 6:7 כפלח הרמון רקתך מבעד לצמתך׃
Song of Solomon 6:8 שׁשׁים המה מלכות ושׁמנים פילגשׁים ועלמות אין מספר׃
Song of Solomon 6:9 אחת היא יונתי תמתי אחת היא לאמה ברה היא ליולדתה ראוה בנות ויאשׁרוה מלכות ופילגשׁים ויהללוה׃
Song of Solomon 6:10 מי זאת הנשׁקפה כמו שׁחר יפה כלבנה ברה כחמה אימה כנדגלות׃
Song of Solomon 6:11 אל גנת אגוז ירדתי לראות באבי הנחל לראות הפרחה הגפן הנצו הרמנים׃
Song of Solomon 6:12 לא ידעתי נפשׁי שׂמתני מרכבות עמי נדיב׃
Song of Solomon 6:13 (7:1) שׁובי שׁובי השׁולמית שׁובי שׁובי ונחזה בך מה תחזו בשׁולמית כמחלת המחנים׃
Song of Solomon 7:1 (7:2) מה יפו פעמיך בנעלים בת נדיב חמוקי ירכיך כמו חלאים מעשׂה ידי אמן׃
Song of Solomon 7:2 (7:3) שׁררך אגן הסהר אל יחסר המזג בטנך ערמת חטים סוגה בשׁושׁנים׃
Song of Solomon 7:3 (7:4) שׁני שׁדיך כשׁני עפרים תאמי צביה׃
Song of Solomon 7:4 (7:5) צוארך כמגדל השׁן עיניך ברכות בחשׁבון על שׁער בת רבים אפך כמגדל הלבנון צופה פני דמשׂק׃
Song of Solomon 7:5 (7:6) ראשׁך עליך ככרמל ודלת ראשׁך כארגמן מלך אסור ברהטים׃
Song of Solomon 7:6 (7:7) מה יפית ומה נעמת אהבה בתענוגים׃
Song of Solomon 7:7 (7:8) זאת קומתך דמתה לתמר ושׁדיך לאשׁכלות׃
Song of Solomon 7:8 (7:9) אמרתי אעלה בתמר אחזה בסנסניו ויהיו נא שׁדיך כאשׁכלות הגפן וריח אפך כתפוחים׃
Song of Solomon 7:9 (7:10) וחכך כיין הטוב הולך לדודי למישׁרים דובב שׂפתי ישׁנים׃
Song of Solomon 7:10 (7:11) אני לדודי ועלי תשׁוקתו׃
Song of Solomon 7:11 (7:12) לכה דודי נצא השׂדה נלינה בכפרים׃
Song of Solomon 7:12 (7:13) נשׁכימה לכרמים נראה אם פרחה הגפן פתח הסמדר הנצו הרמונים שׁם אתן את דדי׃
Song of Solomon 7:13 (7:14) הדודאים נתנו ריח ועל פתחינו כל מגדים חדשׁים גם ישׁנים דודי צפנתי׃
Song of Solomon 8:1 מי יתנך כאח לי יונק שׁדי אמי אמצאך בחוץ אשׁקך גם לא יבוזו׃
Song of Solomon 8:2 אנהגך אביאך אל בית אמי תלמדני אשׁקך מיין הרקח מעסיס רמני׃
Song of Solomon 8:3 שׂמאלו תחת ראשׁי וימינו תחבקני׃
Song of Solomon 8:4 השׁבעתי אתכם בנות ירושׁלם מה תעירו ומה תעררו את האהבה עד שׁתחפץ׃
Song of Solomon 8:5 מי זאת עלה מן המדבר מתרפקת על דודה תחת התפוח עוררתיך שׁמה חבלתך אמך שׁמה חבלה ילדתך׃
Song of Solomon 8:6 שׂימני כחותם על לבך כחותם על זרועך כי עזה כמות אהבה קשׁה כשׁאול קנאה רשׁפיה רשׁפי אשׁ שׁלהבתיה׃
Song of Solomon 8:7 מים רבים לא יוכלו לכבות את האהבה ונהרות לא ישׁטפוה אם יתן אישׁ את כל הון ביתו באהבה בוז יבוזו׃
Song of Solomon 8:8 אחות לנו קטנה ושׁדים אין לה מה נעשׂה לאחתנו ביום שׁידבר׃
Song of Solomon 8:9 אם חומה היא נבנה עליה טירת כסף ואם דלת היא נצור עליה לוח ארז׃
Song of Solomon 8:10 אני חומה ושׁדי כמגדלות אז הייתי בעיניו כמוצאת שׁלום׃
Song of Solomon 8:11 כרם היה לשׁלמה בבעל המון נתן את הכרם לנטרים אישׁ יבא בפריו אלף כסף׃
Song of Solomon 8:12 כרמי שׁלי לפני האלף לך שׁלמה ומאתים לנטרים את פריו׃
Song of Solomon 8:13 היושׁבת בגנים חברים מקשׁיבים לקולך השׁמיעיני׃
Song of Solomon 8:14 ברח דודי ודמה לך לצבי או לעפר האילים על הרי בשׂמים׃
Isaiah 1:1 חזון ישׁעיהו בן אמוץ אשׁר חזה על יהודה וירושׁלם בימי עזיהו יותם אחז יחזקיהו מלכי יהודה׃
Isaiah 1:2 שׁמעו שׁמים והאזיני ארץ כי יהוה דבר בנים גדלתי ורוממתי והם פשׁעו׃
Isaiah 1:3 ידע שׁור קנהו וחמור אבוס בעליו ישׂראל לא ידע עמי לא התבונן׃
Isaiah 1:4 הוי גוי חטא עם כבד עון זרע מרעים בנים משׁחיתים עזבו את יהוה נאצו את קדושׁ ישׂראל נזרו אחור׃
Isaiah 1:5 על מה תכו עוד תוסיפו סרה כל ראשׁ לחלי וכל לבב דוי׃
Isaiah 1:6 מכף רגל ועד ראשׁ אין בו מתם פצע וחבורה ומכה טריה לא זרו ולא חבשׁו ולא רככה בשׁמן׃
Isaiah 1:7 ארצכם שׁממה עריכם שׂרפות אשׁ אדמתכם לנגדכם זרים אכלים אתה ושׁממה כמהפכת זרים׃
Isaiah 1:8 ונותרה בת ציון כסכה בכרם כמלונה במקשׁה כעיר נצורה׃
Isaiah 1:9 לולי יהוה צבאות הותיר לנו שׂריד כמעט כסדם היינו לעמרה דמינו׃
Isaiah 1:10 שׁמעו דבר יהוה קציני סדם האזינו תורת אלהינו עם עמרה׃
Isaiah 1:11 למה לי רב זבחיכם יאמר יהוה שׂבעתי עלות אילים וחלב מריאים ודם פרים וכבשׂים ועתודים לא חפצתי׃
Isaiah 1:12 כי תבאו לראות פני מי בקשׁ זאת מידכם רמס חצרי׃
Isaiah 1:13 לא תוסיפו הביא מנחת שׁוא קטרת תועבה היא לי חדשׁ ושׁבת קרא מקרא לא אוכל און ועצרה׃
Isaiah 1:14 חדשׁיכם ומועדיכם שׂנאה נפשׁי היו עלי לטרח נלאיתי נשׂא׃
Isaiah 1:15 ובפרשׂכם כפיכם אעלים עיני מכם גם כי תרבו תפלה אינני שׁמע ידיכם דמים מלאו׃
Isaiah 1:16 רחצו הזכו הסירו רע מעלליכם מנגד עיני חדלו הרע׃
Isaiah 1:17 למדו היטב דרשׁו משׁפט אשׁרו חמוץ שׁפטו יתום ריבו אלמנה׃
Isaiah 1:18 לכו נא ונוכחה יאמר יהוה אם יהיו חטאיכם כשׁנים כשׁלג ילבינו אם יאדימו כתולע כצמר יהיו׃
Isaiah 1:19 אם תאבו ושׁמעתם טוב הארץ תאכלו׃
Isaiah 1:20 ואם תמאנו ומריתם חרב תאכלו כי פי יהוה דבר׃
Isaiah 1:21 איכה היתה לזונה קריה נאמנה מלאתי משׁפט צדק ילין בה ועתה מרצחים׃
Isaiah 1:22 כספך היה לסיגים סבאך מהול במים׃
Isaiah 1:23 שׂריך סוררים וחברי גנבים כלו אהב שׁחד ורדף שׁלמנים יתום לא ישׁפטו וריב אלמנה לא יבוא אליהם׃
Isaiah 1:24 לכן נאם האדון יהוה צבאות אביר ישׂראל הוי אנחם מצרי ואנקמה מאויבי׃
Isaiah 1:25 ואשׁיבה ידי עליך ואצרף כבר סיגיך ואסירה כל בדיליך׃
Isaiah 1:26 ואשׁיבה שׁפטיך כבראשׁנה ויעציך כבתחלה אחרי כן יקרא לך עיר הצדק קריה נאמנה׃
Isaiah 1:27 ציון במשׁפט תפדה ושׁביה בצדקה׃
Isaiah 1:28 ושׁבר פשׁעים וחטאים יחדו ועזבי יהוה יכלו׃
Isaiah 1:29 כי יבשׁו מאילים אשׁר חמדתם ותחפרו מהגנות אשׁר בחרתם׃
Isaiah 1:30 כי תהיו כאלה נבלת עלה וכגנה אשׁר מים אין׃
Isaiah 1:31 והיה החסן לנערת ופעלו לניצוץ ובערו שׁניהם יחדו ואין מכבה׃
Isaiah 2:1 הדבר אשׁר חזה ישׁעיהו בן אמוץ על יהודה וירושׁלם׃
Isaiah 2:2 והיה באחרית הימים נכון יהיה הר בית יהוה בראשׁ ההרים ונשׂא מגבעות ונהרו אליו כל הגוים׃
Isaiah 2:3 והלכו עמים רבים ואמרו לכו ונעלה אל הר יהוה אל בית אלהי יעקב וירנו מדרכיו ונלכה בארחתיו כי מציון תצא תורה ודבר יהוה מירושׁלם׃
Isaiah 2:4 ושׁפט בין הגוים והוכיח לעמים רבים וכתתו חרבותם לאתים וחניתותיהם למזמרות לא ישׂא גוי אל גוי חרב ולא ילמדו עוד מלחמה׃
Isaiah 2:5 בית יעקב לכו ונלכה באור יהוה׃
Isaiah 2:6 כי נטשׁתה עמך בית יעקב כי מלאו מקדם ועננים כפלשׁתים ובילדי נכרים ישׂפיקו׃
Isaiah 2:7 ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו׃
Isaiah 2:8 ותמלא ארצו אלילים למעשׂה ידיו ישׁתחוו לאשׁר עשׂו אצבעתיו׃
Isaiah 2:9 וישׁח אדם וישׁפל אישׁ ואל תשׂא׃
Isaiah 2:10 בוא בצור והטמן בעפר מפני פחד יהוה ומהדר גאנו׃
Isaiah 2:11 עיני גבהות אדם שׁפל ושׁח רום אנשׁים ונשׂגב יהוה לבדו ביום ההוא׃
Isaiah 2:12 כי יום ליהוה צבאות על כל גאה ורם ועל כל נשׂא ושׁפל׃
Isaiah 2:13 ועל כל ארזי הלבנון הרמים והנשׂאים ועל כל אלוני הבשׁן׃
Isaiah 2:14 ועל כל ההרים הרמים ועל כל הגבעות הנשׂאות׃
Isaiah 2:15 ועל כל מגדל גבה ועל כל חומה בצורה׃
Isaiah 2:16 ועל כל אניות תרשׁישׁ ועל כל שׂכיות החמדה׃
Isaiah 2:17 ושׁח גבהות האדם ושׁפל רום אנשׁים ונשׂגב יהוה לבדו ביום ההוא׃
Isaiah 2:18 והאלילים כליל יחלף׃
Isaiah 2:19 ובאו במערות צרים ובמחלות עפר מפני פחד יהוה ומהדר גאונו בקומו לערץ הארץ׃
Isaiah 2:20 ביום ההוא ישׁליך האדם את אלילי כספו ואת אלילי זהבו אשׁר עשׂו לו להשׁתחות לחפר פרות ולעטלפים׃
Isaiah 2:21 לבוא בנקרות הצרים ובסעפי הסלעים מפני פחד יהוה ומהדר גאונו בקומו לערץ הארץ׃
Isaiah 2:22 חדלו לכם מן האדם אשׁר נשׁמה באפו כי במה נחשׁב הוא׃
Isaiah 3:1 כי הנה האדון יהוה צבאות מסיר מירושׁלם ומיהודה משׁען ומשׁענה כל משׁען לחם וכל משׁען מים׃
Isaiah 3:2 גבור ואישׁ מלחמה שׁופט ונביא וקסם וזקן׃
Isaiah 3:3 שׂר חמשׁים ונשׂוא פנים ויועץ וחכם חרשׁים ונבון לחשׁ׃
Isaiah 3:4 ונתתי נערים שׂריהם ותעלולים ימשׁלו׃
Isaiah 3:5 ונגשׂ העם אישׁ באישׁ ואישׁ ברעהו ירהבו הנער בזקן והנקלה בנכבד׃
Isaiah 3:6 כי יתפשׂ אישׁ באחיו בית אביו שׂמלה לכה קצין תהיה לנו והמכשׁלה הזאת תחת ידך׃
Isaiah 3:7 ישׂא ביום ההוא לאמר לא אהיה חבשׁ ובביתי אין לחם ואין שׂמלה לא תשׂימני קצין עם׃
Isaiah 3:8 כי כשׁלה ירושׁלם ויהודה נפל כי לשׁונם ומעלליהם אל יהוה למרות עני כבודו׃
Isaiah 3:9 הכרת פניהם ענתה בם וחטאתם כסדם הגידו לא כחדו אוי לנפשׁם כי גמלו להם רעה׃
Isaiah 3:10 אמרו צדיק כי טוב כי פרי מעלליהם יאכלו׃
Isaiah 3:11 אוי לרשׁע רע כי גמול ידיו יעשׂה׃
Isaiah 3:12 עמי נגשׂיו מעולל ונשׁים משׁלו בו עמי מאשׁריך מתעים ודרך ארחתיך בלעו׃
Isaiah 3:13 נצב לריב יהוה ועמד לדין עמים׃
Isaiah 3:14 יהוה במשׁפט יבוא עם זקני עמו ושׂריו ואתם בערתם הכרם גזלת העני בבתיכם׃
Isaiah 3:15 מלכם תדכאו עמי ופני עניים תטחנו נאם אדני יהוה צבאות׃
Isaiah 3:16 ויאמר יהוה יען כי גבהו בנות ציון ותלכנה נטוות גרון ומשׂקרות עינים הלוך וטפף תלכנה וברגליהם תעכסנה׃
Isaiah 3:17 ושׂפח אדני קדקד בנות ציון ויהוה פתהן יערה׃
Isaiah 3:18 ביום ההוא יסיר אדני את תפארת העכסים והשׁביסים והשׂהרנים׃
Isaiah 3:19 הנטיפות והשׁירות והרעלות׃
Isaiah 3:20 הפארים והצעדות והקשׁרים ובתי הנפשׁ והלחשׁים׃
Isaiah 3:21 הטבעות ונזמי האף׃
Isaiah 3:22 המחלצות והמעטפות והמטפחות והחריטים׃
Isaiah 3:23 והגלינים והסדינים והצניפות והרדידים׃
Isaiah 3:24 והיה תחת בשׂם מק יהיה ותחת חגורה נקפה ותחת מעשׂה מקשׁה קרחה ותחת פתיגיל מחגרת שׂק כי תחת יפי׃
Isaiah 3:25 מתיך בחרב יפלו וגבורתך במלחמה׃
Isaiah 3:26 ואנו ואבלו פתחיה ונקתה לארץ תשׁב׃
Isaiah 4:1 והחזיקו שׁבע נשׁים באישׁ אחד ביום ההוא לאמר לחמנו נאכל ושׂמלתנו נלבשׁ רק יקרא שׁמך עלינו אסף חרפתנו׃
Isaiah 4:2 ביום ההוא יהיה צמח יהוה לצבי ולכבוד ופרי הארץ לגאון ולתפארת לפליטת ישׂראל׃
Isaiah 4:3 והיה הנשׁאר בציון והנותר בירושׁלם קדושׁ יאמר לו כל הכתוב לחיים בירושׁלם׃
Isaiah 4:4 אם רחץ אדני את צאת בנות ציון ואת דמי ירושׁלם ידיח מקרבה ברוח משׁפט וברוח בער׃
Isaiah 4:5 וברא יהוה על כל מכון הר ציון ועל מקראה ענן יומם ועשׁן ונגה אשׁ להבה לילה כי על כל כבוד חפה׃
Isaiah 4:6 וסכה תהיה לצל יומם מחרב ולמחסה ולמסתור מזרם וממטר׃
Isaiah 5:1 אשׁירה נא לידידי שׁירת דודי לכרמו כרם היה לידידי בקרן בן שׁמן׃
Isaiah 5:2 ויעזקהו ויסקלהו ויטעהו שׂרק ויבן מגדל בתוכו וגם יקב חצב בו ויקו לעשׂות ענבים ויעשׂ באשׁים׃
Isaiah 5:3 ועתה יושׁב ירושׁלם ואישׁ יהודה שׁפטו נא ביני ובין כרמי׃
Isaiah 5:4 מה לעשׂות עוד לכרמי ולא עשׂיתי בו מדוע קויתי לעשׂות ענבים ויעשׂ באשׁים׃
Isaiah 5:5 ועתה אודיעה נא אתכם את אשׁר אני עשׂה לכרמי הסר משׂוכתו והיה לבער פרץ גדרו והיה למרמס׃
Isaiah 5:6 ואשׁיתהו בתה לא יזמר ולא יעדר ועלה שׁמיר ושׁית ועל העבים אצוה מהמטיר עליו מטר׃
Isaiah 5:7 כי כרם יהוה צבאות בית ישׂראל ואישׁ יהודה נטע שׁעשׁועיו ויקו למשׁפט והנה משׂפח לצדקה והנה צעקה׃
Isaiah 5:8 הוי מגיעי בית בבית שׂדה בשׂדה יקריבו עד אפס מקום והושׁבתם לבדכם בקרב הארץ׃
Isaiah 5:9 באזני יהוה צבאות אם לא בתים רבים לשׁמה יהיו גדלים וטובים מאין יושׁב׃
Isaiah 5:10 כי עשׂרת צמדי כרם יעשׂו בת אחת וזרע חמר יעשׂה איפה׃
Isaiah 5:11 הוי משׁכימי בבקר שׁכר ירדפו מאחרי בנשׁף יין ידליקם׃
Isaiah 5:12 והיה כנור ונבל תף וחליל ויין משׁתיהם ואת פעל יהוה לא יביטו ומעשׂה ידיו לא ראו׃
Isaiah 5:13 לכן גלה עמי מבלי דעת וכבודו מתי רעב והמונו צחה צמא׃
Isaiah 5:14 לכן הרחיבה שׁאול נפשׁה ופערה פיה לבלי חק וירד הדרה והמונה ושׁאונה ועלז׃
Isaiah 5:15 וישׁח אדם וישׁפל אישׁ ועיני גבהים תשׁפלנה׃
Isaiah 5:16 ויגבה יהוה צבאות במשׁפט והאל הקדושׁ נקדשׁ בצדקה׃
Isaiah 5:17 ורעו כבשׂים כדברם וחרבות מחים גרים יאכלו׃
Isaiah 5:18 הוי משׁכי העון בחבלי השׁוא וכעבות העגלה חטאה׃
Isaiah 5:19 האמרים ימהר יחישׁה מעשׂהו למען נראה ותקרב ותבואה עצת קדושׁ ישׂראל ונדעה׃
Isaiah 5:20 הוי האמרים לרע טוב ולטוב רע שׂמים חשׁך לאור ואור לחשׁך שׂמים מר למתוק ומתוק למר׃
Isaiah 5:21 הוי חכמים בעיניהם ונגד פניהם נבנים׃
Isaiah 5:22 הוי גבורים לשׁתות יין ואנשׁי חיל למסך שׁכר׃
Isaiah 5:23 מצדיקי רשׁע עקב שׁחד וצדקת צדיקים יסירו ממנו׃
Isaiah 5:24 לכן כאכל קשׁ לשׁון אשׁ וחשׁשׁ להבה ירפה שׁרשׁם כמק יהיה ופרחם כאבק יעלה כי מאסו את תורת יהוה צבאות ואת אמרת קדושׁ ישׂראל נאצו׃
Isaiah 5:25 על כן חרה אף יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל זאת לא שׁב אפו ועוד ידו נטויה׃
Isaiah 5:26 ונשׂא נס לגוים מרחוק ושׁרק לו מקצה הארץ והנה מהרה קל יבוא׃
Isaiah 5:27 אין עיף ואין כושׁל בו לא ינום ולא יישׁן ולא נפתח אזור חלציו ולא נתק שׂרוך נעליו׃
Isaiah 5:28 אשׁר חציו שׁנונים וכל קשׁתתיו דרכות פרסות סוסיו כצר נחשׁבו וגלגליו כסופה׃
Isaiah 5:29 שׁאגה לו כלביא ושׁאג ככפירים וינהם ויאחז טרף ויפליט ואין מציל׃
Isaiah 5:30 וינהם עליו ביום ההוא כנהמת ים ונבט לארץ והנה חשׁך צר ואור חשׁך בעריפיה׃
Isaiah 6:1 בשׁנת מות המלך עזיהו ואראה את אדני ישׁב על כסא רם ונשׂא ושׁוליו מלאים את ההיכל׃
Isaiah 6:2 שׂרפים עמדים ממעל לו שׁשׁ כנפים שׁשׁ כנפים לאחד בשׁתים יכסה פניו ובשׁתים יכסה רגליו ובשׁתים יעופף׃
Isaiah 6:3 וקרא זה אל זה ואמר קדושׁ קדושׁ קדושׁ יהוה צבאות מלא כל הארץ כבודו׃
Isaiah 6:4 וינעו אמות הספים מקול הקורא והבית ימלא עשׁן׃
Isaiah 6:5 ואמר אוי לי כי נדמיתי כי אישׁ טמא שׂפתים אנכי ובתוך עם טמא שׂפתים אנכי יושׁב כי את המלך יהוה צבאות ראו עיני׃
Isaiah 6:6 ויעף אלי אחד מן השׂרפים ובידו רצפה במלקחים לקח מעל המזבח׃
Isaiah 6:7 ויגע על פי ויאמר הנה נגע זה על שׂפתיך וסר עונך וחטאתך תכפר׃
Isaiah 6:8 ואשׁמע את קול אדני אמר את מי אשׁלח ומי ילך לנו ואמר הנני שׁלחני׃
Isaiah 6:9 ויאמר לך ואמרת לעם הזה שׁמעו שׁמוע ואל תבינו וראו ראו ואל תדעו׃
Isaiah 6:10 השׁמן לב העם הזה ואזניו הכבד ועיניו השׁע פן יראה בעיניו ובאזניו ישׁמע ולבבו יבין ושׁב ורפא׃
Isaiah 6:11 ואמר עד מתי אדני ויאמר עד אשׁר אם שׁאו ערים מאין יושׁב ובתים מאין אדם והאדמה תשׁאה שׁממה׃
Isaiah 6:12 ורחק יהוה את האדם ורבה העזובה בקרב הארץ׃
Isaiah 6:13 ועוד בה עשׂריה ושׁבה והיתה לבער כאלה וכאלון אשׁר בשׁלכת מצבת בם זרע קדשׁ מצבתה׃
Isaiah 7:1 ויהי בימי אחז בן יותם בן עזיהו מלך יהודה עלה רצין מלך ארם ופקח בן רמליהו מלך ישׂראל ירושׁלם למלחמה עליה ולא יכל להלחם עליה׃
Isaiah 7:2 ויגד לבית דוד לאמר נחה ארם על אפרים וינע לבבו ולבב עמו כנוע עצי יער מפני רוח׃
Isaiah 7:3 ויאמר יהוה אל ישׁעיהו צא נא לקראת אחז אתה ושׁאר ישׁוב בנך אל קצה תעלת הברכה העליונה אל מסלת שׂדה כובס׃
Isaiah 7:4 ואמרת אליו השׁמר והשׁקט אל תירא ולבבך אל ירך משׁני זנבות האודים העשׁנים האלה בחרי אף רצין וארם ובן רמליהו׃
Isaiah 7:5 יען כי יעץ עליך ארם רעה אפרים ובן רמליהו לאמר׃
Isaiah 7:6 נעלה ביהודה ונקיצנה ונבקענה אלינו ונמליך מלך בתוכה את בן טבאל׃
Isaiah 7:7 כה אמר אדני יהוה לא תקום ולא תהיה׃
Isaiah 7:8 כי ראשׁ ארם דמשׂק וראשׁ דמשׂק רצין ובעוד שׁשׁים וחמשׁ שׁנה יחת אפרים מעם׃
Isaiah 7:9 וראשׁ אפרים שׁמרון וראשׁ שׁמרון בן רמליהו אם לא תאמינו כי לא תאמנו׃
Isaiah 7:10 ויוסף יהוה דבר אל אחז לאמר׃
Isaiah 7:11 שׁאל לך אות מעם יהוה אלהיך העמק שׁאלה או הגבה למעלה׃
Isaiah 7:12 ויאמר אחז לא אשׁאל ולא אנסה את יהוה׃
Isaiah 7:13 ויאמר שׁמעו נא בית דוד המעט מכם הלאות אנשׁים כי תלאו גם את אלהי׃
Isaiah 7:14 לכן יתן אדני הוא לכם אות הנה העלמה הרה וילדת בן וקראת שׁמו עמנו אל׃
Isaiah 7:15 חמאה ודבשׁ יאכל לדעתו מאוס ברע ובחור בטוב׃
Isaiah 7:16 כי בטרם ידע הנער מאס ברע ובחר בטוב תעזב האדמה אשׁר אתה קץ מפני שׁני מלכיה׃
Isaiah 7:17 יביא יהוה עליך ועל עמך ועל בית אביך ימים אשׁר לא באו למיום סור אפרים מעל יהודה את מלך אשׁור׃
Isaiah 7:18 והיה ביום ההוא ישׁרק יהוה לזבוב אשׁר בקצה יארי מצרים ולדבורה אשׁר בארץ אשׁור׃
Isaiah 7:19 ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים׃
Isaiah 7:20 ביום ההוא יגלח אדני בתער השׂכירה בעברי נהר במלך אשׁור את הראשׁ ושׂער הרגלים וגם את הזקן תספה׃
Isaiah 7:21 והיה ביום ההוא יחיה אישׁ עגלת בקר ושׁתי צאן׃
Isaiah 7:22 והיה מרב עשׂות חלב יאכל חמאה כי חמאה ודבשׁ יאכל כל הנותר בקרב הארץ׃
Isaiah 7:23 והיה ביום ההוא יהיה כל מקום אשׁר יהיה שׁם אלף גפן באלף כסף לשׁמיר ולשׁית יהיה׃
Isaiah 7:24 בחצים ובקשׁת יבוא שׁמה כי שׁמיר ושׁית תהיה כל הארץ׃
Isaiah 7:25 וכל ההרים אשׁר במעדר יעדרון לא תבוא שׁמה יראת שׁמיר ושׁית והיה למשׁלח שׁור ולמרמס שׂה׃
Isaiah 8:1 ויאמר יהוה אלי קח לך גליון גדול וכתב עליו בחרט אנושׁ למהר שׁלל חשׁ בז׃
Isaiah 8:2 ואעידה לי עדים נאמנים את אוריה הכהן ואת זכריהו בן יברכיהו׃
Isaiah 8:3 ואקרב אל הנביאה ותהר ותלד בן ויאמר יהוה אלי קרא שׁמו מהר שׁלל חשׁ בז׃
Isaiah 8:4 כי בטרם ידע הנער קרא אבי ואמי ישׂא את חיל דמשׂק ואת שׁלל שׁמרון לפני מלך אשׁור׃
Isaiah 8:5 ויסף יהוה דבר אלי עוד לאמר׃
Isaiah 8:6 יען כי מאס העם הזה את מי השׁלח ההלכים לאט ומשׂושׂ את רצין ובן רמליהו׃
Isaiah 8:7 ולכן הנה אדני מעלה עליהם את מי הנהר העצומים והרבים את מלך אשׁור ואת כל כבודו ועלה על כל אפיקיו והלך על כל גדותיו׃
Isaiah 8:8 וחלף ביהודה שׁטף ועבר עד צואר יגיע והיה מטות כנפיו מלא רחב ארצך עמנו אל׃
Isaiah 8:9 רעו עמים וחתו והאזינו כל מרחקי ארץ התאזרו וחתו התאזרו וחתו׃
Isaiah 8:10 עצו עצה ותפר דברו דבר ולא יקום כי עמנו אל׃
Isaiah 8:11 כי כה אמר יהוה אלי כחזקת היד ויסרני מלכת בדרך העם הזה לאמר׃
Isaiah 8:12 לא תאמרון קשׁר לכל אשׁר יאמר העם הזה קשׁר ואת מוראו לא תיראו ולא תעריצו׃
Isaiah 8:13 את יהוה צבאות אתו תקדישׁו והוא מוראכם והוא מערצכם׃
Isaiah 8:14 והיה למקדשׁ ולאבן נגף ולצור מכשׁול לשׁני בתי ישׂראל לפח ולמוקשׁ ליושׁב ירושׁלם׃
Isaiah 8:15 וכשׁלו בם רבים ונפלו ונשׁברו ונוקשׁו ונלכדו׃
Isaiah 8:16 צור תעודה חתום תורה בלמדי׃
Isaiah 8:17 וחכיתי ליהוה המסתיר פניו מבית יעקב וקויתי׃
Isaiah 8:18 הנה אנכי והילדים אשׁר נתן לי יהוה לאתות ולמופתים בישׂראל מעם יהוה צבאות השׁכן בהר ציון׃
Isaiah 8:19 וכי יאמרו אליכם דרשׁו אל האבות ואל הידענים המצפצפים והמהגים הלוא עם אל אלהיו ידרשׁ בעד החיים אל המתים׃
Isaiah 8:20 לתורה ולתעודה אם לא יאמרו כדבר הזה אשׁר אין לו שׁחר׃
Isaiah 8:21 ועבר בה נקשׁה ורעב והיה כי ירעב והתקצף וקלל במלכו ובאלהיו ופנה למעלה׃
Isaiah 8:22 ואל ארץ יביט והנה צרה וחשׁכה מעוף צוקה ואפלה מנדח׃
Isaiah 9:1 (8:23) כי לא מועף לאשׁר מוצק לה כעת הראשׁון הקל ארצה זבלון וארצה נפתלי והאחרון הכביד דרך הים עבר הירדן גליל הגוים׃
Isaiah 9:2 (9:1) העם ההלכים בחשׁך ראו אור גדול ישׁבי בארץ צלמות אור נגה עליהם׃
Isaiah 9:3 (9:2) הרבית הגוי לא הגדלת השׂמחה שׂמחו לפניך כשׂמחת בקציר כאשׁר יגילו בחלקם שׁלל׃
Isaiah 9:4 (9:3) כי את על סבלו ואת מטה שׁכמו שׁבט הנגשׂ בו החתת כיום מדין׃
Isaiah 9:5 (9:4) כי כל סאון סאן ברעשׁ ושׂמלה מגוללה בדמים והיתה לשׂרפה מאכלת אשׁ׃
Isaiah 9:6 (9:5) כי ילד ילד לנו בן נתן לנו ותהי המשׂרה על שׁכמו ויקרא שׁמו פלא יועץ אל גבור אביעד שׂר שׁלום׃
Isaiah 9:7 (9:6) לםרבה המשׂרה ולשׁלום אין קץ על כסא דוד ועל ממלכתו להכין אתה ולסעדה במשׁפט ובצדקה מעתה ועד עולם קנאת יהוה צבאות תעשׂה זאת׃
Isaiah 9:8 (9:7) דבר שׁלח אדני ביעקב ונפל בישׂראל׃
Isaiah 9:9 (9:8) וידעו העם כלו אפרים ויושׁב שׁמרון בגאוה ובגדל לבב לאמר׃
Isaiah 9:10 (9:9) לבנים נפלו וגזית נבנה שׁקמים גדעו וארזים נחליף׃
Isaiah 9:11 (9:10) וישׂגב יהוה את צרי רצין עליו ואת איביו יסכסך׃
Isaiah 9:12 (9:11) ארם מקדם ופלשׁתים מאחור ויאכלו את ישׂראל בכל פה בכל זאת לא שׁב אפו ועוד ידו נטויה׃
Isaiah 9:13 (9:12) והעם לא שׁב עד המכהו ואת יהוה צבאות לא דרשׁו׃
Isaiah 9:14 (9:13) ויכרת יהוה מישׂראל ראשׁ וזנב כפה ואגמון יום אחד׃
Isaiah 9:15 (9:14) זקן ונשׂוא פנים הוא הראשׁ ונביא מורה שׁקר הוא הזנב׃
Isaiah 9:16 (9:15) ויהיו מאשׁרי העם הזה מתעים ומאשׁריו מבלעים׃
Isaiah 9:17 (9:16) על כן על בחוריו לא ישׂמח אדני ואת יתמיו ואת אלמנתיו לא ירחם כי כלו חנף ומרע וכל פה דבר נבלה בכל זאת לא שׁב אפו ועוד ידו נטויה׃
Isaiah 9:18 (9:17) כי בערה כאשׁ רשׁעה שׁמיר ושׁית תאכל ותצת בסבכי היער ויתאבכו גאות עשׁן׃
Isaiah 9:19 (9:18) בעברת יהוה צבאות נעתם ארץ ויהי העם כמאכלת אשׁ אישׁ אל אחיו לא יחמלו׃
Isaiah 9:20 (9:19) ויגזר על ימין ורעב ויאכל על שׂמאול ולא שׂבעו אישׁ בשׂר זרעו יאכלו׃
Isaiah 9:21 (9:20) מנשׁה את אפרים ואפרים את מנשׁה יחדו המה על יהודה בכל זאת לא שׁב אפו ועוד ידו נטויה׃
Isaiah 10:1 הוי החקקים חקקי און ומכתבים עמל כתבו׃
Isaiah 10:2 להטות מדין דלים ולגזל משׁפט עניי עמי להיות אלמנות שׁללם ואת יתומים יבזו׃
Isaiah 10:3 ומה תעשׂו ליום פקדה ולשׁואה ממרחק תבוא על מי תנוסו לעזרה ואנה תעזבו כבודכם׃
Isaiah 10:4 בלתי כרע תחת אסיר ותחת הרוגים יפלו בכל זאת לא שׁב אפו ועוד ידו נטויה׃
Isaiah 10:5 הוי אשׁור שׁבט אפי ומטה הוא בידם זעמי׃
Isaiah 10:6 בגוי חנף אשׁלחנו ועל עם עברתי אצונו לשׁלל שׁלל ולבז בז ולשׂימו מרמס כחמר חוצות׃
Isaiah 10:7 והוא לא כן ידמה ולבבו לא כן יחשׁב כי להשׁמיד בלבבו ולהכרית גוים לא מעט׃
Isaiah 10:8 כי יאמר הלא שׂרי יחדו מלכים׃
Isaiah 10:9 הלא ככרכמישׁ כלנו אם לא כארפד חמת אם לא כדמשׂק שׁמרון׃
Isaiah 10:10 כאשׁר מצאה ידי לממלכת האליל ופסיליהם מירושׁלם ומשׁמרון׃
Isaiah 10:11 הלא כאשׁר עשׂיתי לשׁמרון ולאליליה כן אעשׂה לירושׁלם ולעצביה׃
Isaiah 10:12 והיה כי יבצע אדני את כל מעשׂהו בהר ציון ובירושׁלם אפקד על פרי גדל לבב מלך אשׁור ועל תפארת רום עיניו׃
Isaiah 10:13 כי אמר בכח ידי עשׂיתי ובחכמתי כי נבנותי ואסיר גבולת עמים ועתידתיהם שׁושׂתי ואוריד כאביר יושׁבים׃
Isaiah 10:14 ותמצא כקן ידי לחיל העמים וכאסף ביצים עזבות כל הארץ אני אספתי ולא היה נדד כנף ופצה פה ומצפצף׃
Isaiah 10:15 היתפאר הגרזן על החצב בו אם יתגדל המשׂור על מניפו כהניף שׁבט ואת מרימיו כהרים מטה לא עץ׃
Isaiah 10:16 לכן ישׁלח האדון יהוה צבאות במשׁמניו רזון ותחת כבדו יקד יקד כיקוד אשׁ׃
Isaiah 10:17 והיה אור ישׂראל לאשׁ וקדושׁו ללהבה ובערה ואכלה שׁיתו ושׁמירו ביום אחד׃
Isaiah 10:18 וכבוד יערו וכרמלו מנפשׁ ועד בשׂר יכלה והיה כמסס נסס׃
Isaiah 10:19 ושׁאר עץ יערו מספר יהיו ונער יכתבם׃
Isaiah 10:20 והיה ביום ההוא לא יוסיף עוד שׁאר ישׂראל ופליטת בית יעקב להשׁען על מכהו ונשׁען על יהוה קדושׁ ישׂראל באמת׃
Isaiah 10:21 שׁאר ישׁוב שׁאר יעקב אל אל גבור׃
Isaiah 10:22 כי אם יהיה עמך ישׂראל כחול הים שׁאר ישׁוב בו כליון חרוץ שׁוטף צדקה׃
Isaiah 10:23 כי כלה ונחרצה אדני יהוה צבאות עשׂה בקרב כל הארץ׃
Isaiah 10:24 לכן כה אמר אדני יהוה צבאות אל תירא עמי ישׁב ציון מאשׁור בשׁבט יככה ומטהו ישׂא עליך בדרך מצרים׃
Isaiah 10:25 כי עוד מעט מזער וכלה זעם ואפי על תבליתם׃
Isaiah 10:26 ועורר עליו יהוה צבאות שׁוט כמכת מדין בצור עורב ומטהו על הים ונשׂאו בדרך מצרים׃
Isaiah 10:27 והיה ביום ההוא יסור סבלו מעל שׁכמך ועלו מעל צוארך וחבל על מפני שׁמן׃
Isaiah 10:28 בא על עית עבר במגרון למכמשׂ יפקיד כליו׃
Isaiah 10:29 עברו מעברה גבע מלון לנו חרדה הרמה גבעת שׁאול נסה׃
Isaiah 10:30 צהלי קולך בת גלים הקשׁיבי לישׁה עניה ענתות׃
Isaiah 10:31 נדדה מדמנה ישׁבי הגבים העיזו׃
Isaiah 10:32 עוד היום בנב לעמד ינפף ידו הר בית ציון גבעת ירושׁלם׃
Isaiah 10:33 הנה האדון יהוה צבאות מסעף פארה במערצה ורמי הקומה גדועים והגבהים ישׁפלו׃
Isaiah 10:34 ונקף סבכי היער בברזל והלבנון באדיר יפול׃
Isaiah 11:1 ויצא חטר מגזע ישׁי ונצר משׁרשׁיו יפרה׃
Isaiah 11:2 ונחה עליו רוח יהוה רוח חכמה ובינה רוח עצה וגבורה רוח דעת ויראת יהוה׃
Isaiah 11:3 והריחו ביראת יהוה ולא למראה עיניו ישׁפוט ולא למשׁמע אזניו יוכיח׃
Isaiah 11:4 ושׁפט בצדק דלים והוכיח במישׁור לענוי ארץ והכה ארץ בשׁבט פיו וברוח שׂפתיו ימית רשׁע׃
Isaiah 11:5 והיה צדק אזור מתניו והאמונה אזור חלציו׃
Isaiah 11:6 וגר זאב עם כבשׂ ונמר עם גדי ירבץ ועגל וכפיר ומריא יחדו ונער קטן נהג׃
Isaiah 11:7 ופרה ודב תרעינה יחדו ירבצו ילדיהן ואריה כבקר יאכל תבן׃
Isaiah 11:8 ושׁעשׁע יונק על חר פתן ועל מאורת צפעוני גמול ידו הדה׃
Isaiah 11:9 לא ירעו ולא ישׁחיתו בכל הר קדשׁי כי מלאה הארץ דעה את יהוה כמים לים מכסים׃
Isaiah 11:10 והיה ביום ההוא שׁרשׁ ישׁי אשׁר עמד לנס עמים אליו גוים ידרשׁו והיתה מנחתו כבוד׃
Isaiah 11:11 והיה ביום ההוא יוסיף אדני שׁנית ידו לקנות את שׁאר עמו אשׁר ישׁאר מאשׁור וממצרים ומפתרוס ומכושׁ ומעילם ומשׁנער ומחמת ומאיי הים׃
Isaiah 11:12 ונשׂא נס לגוים ואסף נדחי ישׂראל ונפצות יהודה יקבץ מארבע כנפות הארץ׃
Isaiah 11:13 וסרה קנאת אפרים וצררי יהודה יכרתו אפרים לא יקנא את יהודה ויהודה לא יצר את אפרים׃
Isaiah 11:14 ועפו בכתף פלשׁתים ימה יחדו יבזו את בני קדם אדום ומואב משׁלוח ידם ובני עמון משׁמעתם׃
Isaiah 11:15 והחרים יהוה את לשׁון ים מצרים והניף ידו על הנהר בעים רוחו והכהו לשׁבעה נחלים והדריך בנעלים׃
Isaiah 11:16 והיתה מסלה לשׁאר עמו אשׁר ישׁאר מאשׁור כאשׁר היתה לישׂראל ביום עלתו מארץ מצרים׃
Isaiah 12:1 ואמרת ביום ההוא אודך יהוה כי אנפת בי ישׁב אפך ותנחמני׃
Isaiah 12:2 הנה אל ישׁועתי אבטח ולא אפחד כי עזי וזמרת יה יהוה ויהי לי לישׁועה׃
Isaiah 12:3 ושׁאבתם מים בשׂשׂון ממעיני הישׁועה׃
Isaiah 12:4 ואמרתם ביום ההוא הודו ליהוה קראו בשׁמו הודיעו בעמים עלילתיו הזכירו כי נשׂגב שׁמו׃
Isaiah 12:5 זמרו יהוה כי גאות עשׂה מידעת זאת בכל הארץ׃
Isaiah 12:6 צהלי ורני יושׁבת ציון כי גדול בקרבך קדושׁ ישׂראל׃
Isaiah 13:1 משׂא בבל אשׁר חזה ישׁעיהו בן אמוץ׃
Isaiah 13:2 על הר נשׁפה שׂאו נס הרימו קול להם הניפו יד ויבאו פתחי נדיבים׃
Isaiah 13:3 אני צויתי למקדשׁי גם קראתי גבורי לאפי עליזי גאותי׃
Isaiah 13:4 קול המון בהרים דמות עם רב קול שׁאון ממלכות גוים נאספים יהוה צבאות מפקד צבא מלחמה׃
Isaiah 13:5 באים מארץ מרחק מקצה השׁמים יהוה וכלי זעמו לחבל כל הארץ׃
Isaiah 13:6 הילילו כי קרוב יום יהוה כשׁד משׁדי יבוא׃
Isaiah 13:7 על כן כל ידים תרפינה וכל לבב אנושׁ ימס׃
Isaiah 13:8 ונבהלו צירים וחבלים יאחזון כיולדה יחילון אישׁ אל רעהו יתמהו פני להבים פניהם׃
Isaiah 13:9 הנה יום יהוה בא אכזרי ועברה וחרון אף לשׂום הארץ לשׁמה וחטאיה ישׁמיד ממנה׃
Isaiah 13:10 כי כוכבי השׁמים וכסיליהם לא יהלו אורם חשׁך השׁמשׁ בצאתו וירח לא יגיה אורו׃
Isaiah 13:11 ופקדתי על תבל רעה ועל רשׁעים עונם והשׁבתי גאון זדים וגאות עריצים אשׁפיל׃
Isaiah 13:12 אוקיר אנושׁ מפז ואדם מכתם אופיר׃
Isaiah 13:13 על כן שׁמים ארגיז ותרעשׁ הארץ ממקומה בעברת יהוה צבאות וביום חרון אפו׃
Isaiah 13:14 והיה כצבי מדח וכצאן ואין מקבץ אישׁ אל עמו יפנו ואישׁ אל ארצו ינוסו׃
Isaiah 13:15 כל הנמצא ידקר וכל הנספה יפול בחרב׃
Isaiah 13:16 ועלליהם ירטשׁו לעיניהם ישׁסו בתיהם ונשׁיהם תשׁגלנה׃
Isaiah 13:17 הנני מעיר עליהם את מדי אשׁר כסף לא יחשׁבו וזהב לא יחפצו׃
Isaiah 13:18 וקשׁתות נערים תרטשׁנה ופרי בטן לא ירחמו על בנים לא תחוס עינם׃
Isaiah 13:19 והיתה בבל צבי ממלכות תפארת גאון כשׂדים כמהפכת אלהים את סדם ואת עמרה׃
Isaiah 13:20 לא תשׁב לנצח ולא תשׁכן עד דור ודור ולא יהל שׁם ערבי ורעים לא ירבצו שׁם׃
Isaiah 13:21 ורבצו שׁם ציים ומלאו בתיהם אחים ושׁכנו שׁם בנות יענה ושׂעירים ירקדו שׁם׃
Isaiah 13:22 וענה איים באלמנותיו ותנים בהיכלי ענג וקרוב לבוא עתה וימיה לא ימשׁכו׃
Isaiah 14:1 כי ירחם יהוה את יעקב ובחר עוד בישׂראל והניחם על אדמתם ונלוה הגר עליהם ונספחו על בית יעקב׃
Isaiah 14:2 ולקחום עמים והביאום אל מקומם והתנחלום בית ישׂראל על אדמת יהוה לעבדים ולשׁפחות והיו שׁבים לשׁביהם ורדו בנגשׂיהם׃
Isaiah 14:3 והיה ביום הניח יהוה לך מעצבך ומרגזך ומן העבדה הקשׁה אשׁר עבד׃
Isaiah 14:4 ונשׂאת המשׁל הזה על מלך בבל ואמרת איך שׁבת נגשׂ שׁבתה מדהבה׃
Isaiah 14:5 שׁבר יהוה מטה רשׁעים שׁבט משׁלים׃
Isaiah 14:6 מכה עמים בעברה מכת בלתי סרה רדה באף גוים מרדף בלי חשׂך׃
Isaiah 14:7 נחה שׁקטה כל הארץ פצחו רנה׃
Isaiah 14:8 גם ברושׁים שׂמחו לך ארזי לבנון מאז שׁכבת לא יעלה הכרת עלינו׃
Isaiah 14:9 שׁאול מתחת רגזה לך לקראת בואך עורר לך רפאים כל עתודי ארץ הקים מכסאותם כל מלכי גוים׃
Isaiah 14:10 כלם יענו ויאמרו אליך גם אתה חלית כמונו אלינו נמשׁלת׃
Isaiah 14:11 הורד שׁאול גאונך המית נבליך תחתיך יצע רמה ומכסיך תולעה׃
Isaiah 14:12 איך נפלת משׁמים הילל בן שׁחר נגדעת לארץ חולשׁ על גוים׃
Isaiah 14:13 ואתה אמרת בלבבך השׁמים אעלה ממעל לכוכבי אל ארים כסאי ואשׁב בהר מועד בירכתי צפון׃
Isaiah 14:14 אעלה על במתי עב אדמה לעליון׃
Isaiah 14:15 אך אל שׁאול תורד אל ירכתי בור׃
Isaiah 14:16 ראיך אליך ישׁגיחו אליך יתבוננו הזה האישׁ מרגיז הארץ מרעישׁ ממלכות׃
Isaiah 14:17 שׂם תבל כמדבר ועריו הרס אסיריו לא פתח ביתה׃
Isaiah 14:18 כל מלכי גוים כלם שׁכבו בכבוד אישׁ בביתו׃
Isaiah 14:19 ואתה השׁלכת מקברך כנצר נתעב לבושׁ הרגים מטעני חרב יורדי אל אבני בור כפגר מובס׃
Isaiah 14:20 לא תחד אתם בקבורה כי ארצך שׁחת עמך הרגת לא יקרא לעולם זרע מרעים׃
Isaiah 14:21 הכינו לבניו מטבח בעון אבותם בל יקמו וירשׁו ארץ ומלאו פני תבל ערים׃
Isaiah 14:22 וקמתי עליהם נאם יהוה צבאות והכרתי לבבל שׁם ושׁאר ונין ונכד נאם יהוה׃
Isaiah 14:23 ושׂמתיה למורשׁ קפד ואגמי מים וטאטאתיה במטאטא השׁמד נאם יהוה צבאות׃
Isaiah 14:24 נשׁבע יהוה צבאות לאמר אם לא כאשׁר דמיתי כן היתה וכאשׁר יעצתי היא תקום׃
Isaiah 14:25 לשׁבר אשׁור בארצי ועל הרי אבוסנו וסר מעליהם עלו וסבלו מעל שׁכמו יסור׃
Isaiah 14:26 זאת העצה היעוצה על כל הארץ וזאת היד הנטויה על כל הגוים׃
Isaiah 14:27 כי יהוה צבאות יעץ ומי יפר וידו הנטויה ומי ישׁיבנה׃
Isaiah 14:28 בשׁנת מות המלך אחז היה המשׂא הזה׃
Isaiah 14:29 אל תשׂמחי פלשׁת כלך כי נשׁבר שׁבט מכך כי משׁרשׁ נחשׁ יצא צפע ופריו שׂרף מעופף׃
Isaiah 14:30 ורעו בכורי דלים ואביונים לבטח ירבצו והמתי ברעב שׁרשׁך ושׁאריתך יהרג׃
Isaiah 14:31 הילילי שׁער זעקי עיר נמוג פלשׁת כלך כי מצפון עשׁן בא ואין בודד במועדיו׃
Isaiah 14:32 ומה יענה מלאכי גוי כי יהוה יסד ציון ובה יחסו עניי עמו׃
Isaiah 15:1 משׂא מואב כי בליל שׁדד ער מואב נדמה כי בליל שׁדד קיר מואב נדמה׃
Isaiah 15:2 עלה הבית ודיבן הבמות לבכי על נבו ועל מידבא מואב ייליל בכל ראשׁיו קרחה כל זקן גרועה׃
Isaiah 15:3 בחוצתיו חגרו שׂק על גגותיה וברחבתיה כלה ייליל ירד בבכי׃
Isaiah 15:4 ותזעק חשׁבון ואלעלה עד יהץ נשׁמע קולם על כן חלצי מואב יריעו נפשׁו ירעה׃
Isaiah 15:5 לבי למואב יזעק בריחה עד צער עגלת שׁלשׁיה כי מעלה הלוחית בבכי יעלה בו כי דרך חורנים זעקת שׁבר יעערו׃
Isaiah 15:6 כי מי נמרים משׁמות יהיו כי יבשׁ חציר כלה דשׁא ירק לא היה׃
Isaiah 15:7 על כן יתרה עשׂה ופקדתם על נחל הערבים ישׂאום׃
Isaiah 15:8 כי הקיפה הזעקה את גבול מואב עד אגלים יללתה ובאר אילים יללתה׃
Isaiah 15:9 כי מי דימון מלאו דם כי אשׁית על דימון נוספות לפליטת מואב אריה ולשׁארית אדמה׃
Isaiah 16:1 שׁלחו כר משׁל ארץ מסלע מדברה אל הר בת ציון׃
Isaiah 16:2 והיה כעוף נודד קן משׁלח תהיינה בנות מואב מעברת לארנון׃
Isaiah 16:3 הביאו עצה עשׂו פלילה שׁיתי כליל צלך בתוך צהרים סתרי נדחים נדד אל תגלי׃
Isaiah 16:4 יגורו בך נדחי מואב הוי סתר למו מפני שׁודד כי אפס המץ כלה שׁד תמו רמס מן הארץ׃
Isaiah 16:5 והוכן בחסד כסא וישׁב עליו באמת באהל דוד שׁפט ודרשׁ משׁפט ומהר צדק׃
Isaiah 16:6 שׁמענו גאון מואב גא מאד גאותו וגאונו ועברתו לא כן בדיו׃
Isaiah 16:7 לכן ייליל מואב למואב כלה ייליל לאשׁישׁי קיר חרשׂת תהגו אך נכאים׃
Isaiah 16:8 כי שׁדמות חשׁבון אמלל גפן שׂבמה בעלי גוים הלמו שׂרוקיה עד יעזר נגעו תעו מדבר שׁלחותיה נטשׁו עברו ים׃
Isaiah 16:9 על כן אבכה בבכי יעזר גפן שׂבמה אריוך דמעתי חשׁבון ואלעלה כי על קיצך ועל קצירך הידד נפל׃
Isaiah 16:10 ונאסף שׂמחה וגיל מן הכרמל ובכרמים לא ירנן לא ירעע יין ביקבים לא ידרך הדרך הידד השׁבתי׃
Isaiah 16:11 על כן מעי למואב ככנור יהמו וקרבי לקיר חרשׂ׃
Isaiah 16:12 והיה כי נראה כי נלאה מואב על הבמה ובא אל מקדשׁו להתפלל ולא יוכל׃
Isaiah 16:13 זה הדבר אשׁר דבר יהוה אל מואב מאז׃
Isaiah 16:14 ועתה דבר יהוה לאמר בשׁלשׁ שׁנים כשׁני שׂכיר ונקלה כבוד מואב בכל ההמון הרב ושׁאר מעט מזער לוא כביר׃
Isaiah 17:1 משׂא דמשׂק הנה דמשׂק מוסר מעיר והיתה מעי מפלה׃
Isaiah 17:2 עזבות ערי ערער לעדרים תהיינה ורבצו ואין מחריד׃
Isaiah 17:3 ונשׁבת מבצר מאפרים וממלכה מדמשׂק ושׁאר ארם ככבוד בני ישׂראל יהיו נאם יהוה צבאות׃
Isaiah 17:4 והיה ביום ההוא ידל כבוד יעקב ומשׁמן בשׂרו ירזה׃
Isaiah 17:5 והיה כאסף קציר קמה וזרעו שׁבלים יקצור והיה כמלקט שׁבלים בעמק רפאים׃
Isaiah 17:6 ונשׁאר בו עוללת כנקף זית שׁנים שׁלשׁה גרגרים בראשׁ אמיר ארבעה חמשׁה בסעפיה פריה נאם יהוה אלהי ישׂראל׃
Isaiah 17:7 ביום ההוא ישׁעה האדם על עשׂהו ועיניו אל קדושׁ ישׂראל תראינה׃
Isaiah 17:8 ולא ישׁעה אל המזבחות מעשׂה ידיו ואשׁר עשׂו אצבעתיו לא יראה והאשׁרים והחמנים׃
Isaiah 17:9 ביום ההוא יהיו ערי מעזו כעזובת החרשׁ והאמיר אשׁר עזבו מפני בני ישׂראל והיתה שׁממה׃
Isaiah 17:10 כי שׁכחת אלהי ישׁעך וצור מעזך לא זכרת על כן תטעי נטעי נעמנים וזמרת זר תזרענו׃
Isaiah 17:11 ביום נטעך תשׂגשׂגי ובבקר זרעך תפריחי נד קציר ביום נחלה וכאב אנושׁ׃
Isaiah 17:12 הוי המון עמים רבים כהמות ימים יהמיון ושׁאון לאמים כשׁאון מים כבירים ישׁאון׃
Isaiah 17:13 לאמים כשׁאון מים רבים ישׁאון וגער בו ונס ממרחק ורדף כמץ הרים לפני רוח וכגלגל לפני סופה׃
Isaiah 17:14 לעת ערב והנה בלהה בטרם בקר איננו זה חלק שׁוסינו וגורל לבזזינו׃
Isaiah 18:1 הוי ארץ צלצל כנפים אשׁר מעבר לנהרי כושׁ׃
Isaiah 18:2 השׁלח בים צירים ובכלי גמא על פני מים לכו מלאכים קלים אל גוי ממשׁך ומורט אל עם נורא מן הוא והלאה גוי קו קו ומבוסה אשׁר בזאו נהרים ארצו׃
Isaiah 18:3 כל ישׁבי תבל ושׁכני ארץ כנשׂא נס הרים תראו וכתקע שׁופר תשׁמעו׃
Isaiah 18:4 כי כה אמר יהוה אלי אשׁקוטה ואביטה במכוני כחם צח עלי אור כעב טל בחם קציר׃
Isaiah 18:5 כי לפני קציר כתם פרח ובסר גמל יהיה נצה וכרת הזלזלים במזמרות ואת הנטישׁות הסיר התז׃
Isaiah 18:6 יעזבו יחדו לעיט הרים ולבהמת הארץ וקץ עליו העיט וכל בהמת הארץ עליו תחרף׃
Isaiah 18:7 בעת ההיא יובל שׁי ליהוה צבאות עם ממשׁך ומורט ומעם נורא מן הוא והלאה גוי קו קו ומבוסה אשׁר בזאו נהרים ארצו אל מקום שׁם יהוה צבאות הר ציון׃
Isaiah 19:1 משׂא מצרים הנה יהוה רכב על עב קל ובא מצרים ונעו אלילי מצרים מפניו ולבב מצרים ימס בקרבו׃
Isaiah 19:2 וסכסכתי מצרים במצרים ונלחמו אישׁ באחיו ואישׁ ברעהו עיר בעיר ממלכה בממלכה׃
Isaiah 19:3 ונבקה רוח מצרים בקרבו ועצתו אבלע ודרשׁו אל האלילים ואל האטים ואל האבות ואל הידענים׃
Isaiah 19:4 וסכרתי את מצרים ביד אדנים קשׁה ומלך עז ימשׁל בם נאם האדון יהוה צבאות׃
Isaiah 19:5 ונשׁתו מים מהים ונהר יחרב ויבשׁ׃
Isaiah 19:6 והאזניחו נהרות דללו וחרבו יארי מצור קנה וסוף קמלו׃
Isaiah 19:7 ערות על יאור על פי יאור וכל מזרע יאור ייבשׁ נדף ואיננו׃
Isaiah 19:8 ואנו הדיגים ואבלו כל משׁליכי ביאור חכה ופרשׂי מכמרת על פני מים אמללו׃
Isaiah 19:9 ובשׁו עבדי פשׁתים שׂריקות וארגים חורי׃
Isaiah 19:10 והיו שׁתתיה מדכאים כל עשׂי שׂכר אגמי נפשׁ׃
Isaiah 19:11 אך אולים שׂרי צען חכמי יעצי פרעה עצה נבערה איך תאמרו אל פרעה בן חכמים אני בן מלכי קדם׃
Isaiah 19:12 אים אפוא חכמיך ויגידו נא לך וידעו מה יעץ יהוה צבאות על מצרים׃
Isaiah 19:13 נואלו שׂרי צען נשׁאו שׂרי נף התעו את מצרים פנת שׁבטיה׃
Isaiah 19:14 יהוה מסך בקרבה רוח עועים והתעו את מצרים בכל מעשׂהו כהתעות שׁכור בקיאו׃
Isaiah 19:15 ולא יהיה למצרים מעשׂה אשׁר יעשׂה ראשׁ וזנב כפה ואגמון׃
Isaiah 19:16 ביום ההוא יהיה מצרים כנשׁים וחרד ופחד מפני תנופת יד יהוה צבאות אשׁר הוא מניף עליו׃
Isaiah 19:17 והיתה אדמת יהודה למצרים לחגא כל אשׁר יזכיר אתה אליו יפחד מפני עצת יהוה צבאות אשׁר הוא יועץ עליו׃
Isaiah 19:18 ביום ההוא יהיו חמשׁ ערים בארץ מצרים מדברות שׂפת כנען ונשׁבעות ליהוה צבאות עיר ההרס יאמר לאחת׃
Isaiah 19:19 ביום ההוא יהיה מזבח ליהוה בתוך ארץ מצרים ומצבה אצל גבולה ליהוה׃
Isaiah 19:20 והיה לאות ולעד ליהוה צבאות בארץ מצרים כי יצעקו אל יהוה מפני לחצים וישׁלח להם מושׁיע ורב והצילם׃
Isaiah 19:21 ונודע יהוה למצרים וידעו מצרים את יהוה ביום ההוא ועבדו זבח ומנחה ונדרו נדר ליהוה ושׁלמו׃
Isaiah 19:22 ונגף יהוה את מצרים נגף ורפוא ושׁבו עד יהוה ונעתר להם ורפאם׃
Isaiah 19:23 ביום ההוא תהיה מסלה ממצרים אשׁורה ובא אשׁור במצרים ומצרים באשׁור ועבדו מצרים את אשׁור׃
Isaiah 19:24 ביום ההוא יהיה ישׂראל שׁלישׁיה למצרים ולאשׁור ברכה בקרב הארץ׃
Isaiah 19:25 אשׁר ברכו יהוה צבאות לאמר ברוך עמי מצרים ומעשׂה ידי אשׁור ונחלתי ישׂראל׃
Isaiah 20:1 בשׁנת בא תרתן אשׁדודה בשׁלח אתו סרגון מלך אשׁור וילחם באשׁדוד וילכדה׃
Isaiah 20:2 בעת ההיא דבר יהוה ביד ישׁעיהו בן אמוץ לאמר לך ופתחת השׂק מעל מתניך ונעלך תחלץ מעל רגליך ויעשׂ כן הלך ערום ויחף׃
Isaiah 20:3 ויאמר יהוה כאשׁר הלך עבדי ישׁעיהו ערום ויחף שׁלשׁ שׁנים אות ומופת על מצרים ועל כושׁ׃
Isaiah 20:4 כן ינהג מלך אשׁור את שׁבי מצרים ואת גלות כושׁ נערים וזקנים ערום ויחף וחשׂופי שׁת ערות מצרים׃
Isaiah 20:5 וחתו ובשׁו מכושׁ מבטם ומן מצרים תפארתם׃
Isaiah 20:6 ואמר ישׁב האי הזה ביום ההוא הנה כה מבטנו אשׁר נסנו שׁם לעזרה להנצל מפני מלך אשׁור ואיך נמלט אנחנו׃
Isaiah 21:1 משׂא מדבר ים כסופות בנגב לחלף ממדבר בא מארץ נוראה׃
Isaiah 21:2 חזות קשׁה הגד לי הבוגד בוגד והשׁודד שׁודד עלי עילם צורי מדי כל אנחתה השׁבתי׃
Isaiah 21:3 על כן מלאו מתני חלחלה צירים אחזוני כצירי יולדה נעויתי משׁמע נבהלתי מראות׃
Isaiah 21:4 תעה לבבי פלצות בעתתני את נשׁף חשׁקי שׂם לי לחרדה׃
Isaiah 21:5 ערך השׁלחן צפה הצפית אכול שׁתה קומו השׂרים משׁחו מגן׃
Isaiah 21:6 כי כה אמר אלי אדני לך העמד המצפה אשׁר יראה יגיד׃
Isaiah 21:7 וראה רכב צמד פרשׁים רכב חמור רכב גמל והקשׁיב קשׁב רב קשׁב׃
Isaiah 21:8 ויקרא אריה על מצפה אדני אנכי עמד תמיד יומם ועל משׁמרתי אנכי נצב כל הלילות׃
Isaiah 21:9 והנה זה בא רכב אישׁ צמד פרשׁים ויען ויאמר נפלה נפלה בבל וכל פסילי אלהיה שׁבר לארץ׃
Isaiah 21:10 מדשׁתי ובן גרני אשׁר שׁמעתי מאת יהוה צבאות אלהי ישׂראל הגדתי׃
Isaiah 21:11 משׂא דומה אלי קרא משׂעיר שׁמר מה מלילה שׁמר מה מליל׃
Isaiah 21:12 אמר שׁמר אתה בקר וגם לילה אם תבעיון בעיו שׁבו אתיו׃
Isaiah 21:13 משׂא בערב ביער בערב תלינו ארחות דדנים׃
Isaiah 21:14 לקראת צמא התיו מים ישׁבי ארץ תימא בלחמו קדמו נדד׃
Isaiah 21:15 כי מפני חרבות נדדו מפני חרב נטושׁה ומפני קשׁת דרוכה ומפני כבד מלחמה׃
Isaiah 21:16 כי כה אמר אדני אלי בעוד שׁנה כשׁני שׂכיר וכלה כל כבוד קדר׃
Isaiah 21:17 ושׁאר מספר קשׁת גבורי בני קדר ימעטו כי יהוה אלהי ישׂראל דבר׃
Isaiah 22:1 משׂא גיא חזיון מה לך אפוא כי עלית כלך לגגות׃
Isaiah 22:2 תשׁאות מלאה עיר הומיה קריה עליזה חלליך לא חללי חרב ולא מתי מלחמה׃
Isaiah 22:3 כל קציניך נדדו יחד מקשׁת אסרו כל נמצאיך אסרו יחדו מרחוק ברחו׃
Isaiah 22:4 על כן אמרתי שׁעו מני אמרר בבכי אל תאיצו לנחמני על שׁד בת עמי׃
Isaiah 22:5 כי יום מהומה ומבוסה ומבוכה לאדני יהוה צבאות בגיא חזיון מקרקר קר ושׁוע אל ההר׃
Isaiah 22:6 ועילם נשׂא אשׁפה ברכב אדם פרשׁים וקיר ערה מגן׃
Isaiah 22:7 ויהי מבחר עמקיך מלאו רכב והפרשׁים שׁת שׁתו השׁערה׃
Isaiah 22:8 ויגל את מסך יהודה ותבט ביום ההוא אל נשׁק בית היער׃
Isaiah 22:9 ואת בקיעי עיר דוד ראיתם כי רבו ותקבצו את מי הברכה התחתונה׃
Isaiah 22:10 ואת בתי ירושׁלם ספרתם ותתצו הבתים לבצר החומה׃
Isaiah 22:11 ומקוה עשׂיתם בין החמתים למי הברכה הישׁנה ולא הבטתם אל עשׂיה ויצרה מרחוק לא ראיתם׃
Isaiah 22:12 ויקרא אדני יהוה צבאות ביום ההוא לבכי ולמספד ולקרחה ולחגר שׂק׃
Isaiah 22:13 והנה שׂשׂון ושׂמחה הרג בקר ושׁחט צאן אכל בשׂר ושׁתות יין אכול ושׁתו כי מחר נמות׃
Isaiah 22:14 ונגלה באזני יהוה צבאות אם יכפר העון הזה לכם עד תמתון אמר אדני יהוה צבאות׃
Isaiah 22:15 כה אמר אדני יהוה צבאות לך בא אל הסכן הזה על שׁבנא אשׁר על הבית׃
Isaiah 22:16 מה לך פה ומי לך פה כי חצבת לך פה קבר חצבי מרום קברו חקקי בסלע משׁכן׃
Isaiah 22:17 הנה יהוה מטלטלך טלטלה גבר ועטך עטה׃
Isaiah 22:18 צנוף יצנפך צנפה כדור אל ארץ רחבת ידים שׁמה תמות ושׁמה מרכבות כבודך קלון בית אדניך׃
Isaiah 22:19 והדפתיך ממצבך וממעמדך יהרסך׃
Isaiah 22:20 והיה ביום ההוא וקראתי לעבדי לאליקים בן חלקיהו׃
Isaiah 22:21 והלבשׁתיו כתנתך ואבנטך אחזקנו וממשׁלתך אתן בידו והיה לאב ליושׁב ירושׁלם ולבית יהודה׃
Isaiah 22:22 ונתתי מפתח בית דוד על שׁכמו ופתח ואין סגר וסגר ואין פתח׃
Isaiah 22:23 ותקעתיו יתד במקום נאמן והיה לכסא כבוד לבית אביו׃
Isaiah 22:24 ותלו עליו כל כבוד בית אביו הצאצאים והצפעות כל כלי הקטן מכלי האגנות ועד כל כלי הנבלים׃
Isaiah 22:25 ביום ההוא נאם יהוה צבאות תמושׁ היתד התקועה במקום נאמן ונגדעה ונפלה ונכרת המשׂא אשׁר עליה כי יהוה דבר׃
Isaiah 23:1 משׂא צר הילילו אניות תרשׁישׁ כי שׁדד מבית מבוא מארץ כתים נגלה׃
Isaiah 23:2 דמו ישׁבי אי סחר צידון עבר ים מלאוך׃
Isaiah 23:3 ובמים רבים זרע שׁחר קציר יאור תבואתה ותהי סחר גוים׃
Isaiah 23:4 בושׁי צידון כי אמר ים מעוז הים לאמר לא חלתי ולא ילדתי ולא גדלתי בחורים רוממתי בתולות׃
Isaiah 23:5 כאשׁר שׁמע למצרים יחילו כשׁמע צר׃
Isaiah 23:6 עברו תרשׁישׁה הילילו ישׁבי אי׃
Isaiah 23:7 הזאת לכם עליזה מימי קדם קדמתה יבלוה רגליה מרחוק לגור׃
Isaiah 23:8 מי יעץ זאת על צר המעטירה אשׁר סחריה שׂרים כנעניה נכבדי ארץ׃
Isaiah 23:9 יהוה צבאות יעצה לחלל גאון כל צבי להקל כל נכבדי ארץ׃
Isaiah 23:10 עברי ארצך כיאר בת תרשׁישׁ אין מזח עוד׃
Isaiah 23:11 ידו נטה על הים הרגיז ממלכות יהוה צוה אל כנען לשׁמד מעזניה׃
Isaiah 23:12 ויאמר לא תוסיפי עוד לעלוז המעשׁקה בתולת בת צידון כתיים קומי עברי גם שׁם לא ינוח׃
Isaiah 23:13 הן ארץ כשׂדים זה העם לא היה אשׁור יסדה לציים הקימו בחיניו עררו ארמנותיה שׂמה למפלה׃
Isaiah 23:14 הילילו אניות תרשׁישׁ כי שׁדד מעזכן׃
Isaiah 23:15 והיה ביום ההוא ונשׁכחת צר שׁבעים שׁנה כימי מלך אחד מקץ שׁבעים שׁנה יהיה לצר כשׁירת הזונה׃
Isaiah 23:16 קחי כנור סבי עיר זונה נשׁכחה היטיבי נגן הרבי שׁיר למען תזכרי׃
Isaiah 23:17 והיה מקץ שׁבעים שׁנה יפקד יהוה את צר ושׁבה לאתננה וזנתה את כל ממלכות הארץ על פני האדמה׃
Isaiah 23:18 והיה סחרה ואתננה קדשׁ ליהוה לא יאצר ולא יחסן כי לישׁבים לפני יהוה יהיה סחרה לאכל לשׂבעה ולמכסה עתיק׃
Isaiah 24:1 הנה יהוה בוקק הארץ ובולקה ועוה פניה והפיץ ישׁביה׃
Isaiah 24:2 והיה כעם ככהן כעבד כאדניו כשׁפחה כגברתה כקונה כמוכר כמלוה כלוה כנשׁה כאשׁר נשׁא׃
Isaiah 24:3 הבוק תבוק הארץ והבוז תבוז כי יהוה דבר את הדבר הזה׃
Isaiah 24:4 אבלה נבלה הארץ אמללה נבלה תבל אמללו מרום עם הארץ׃
Isaiah 24:5 והארץ חנפה תחת ישׁביה כי עברו תורת חלפו חק הפרו ברית עולם׃
Isaiah 24:6 על כן אלה אכלה ארץ ויאשׁמו ישׁבי בה על כן חרו ישׁבי ארץ ונשׁאר אנושׁ מזער׃
Isaiah 24:7 אבל תירושׁ אמללה גפן נאנחו כל שׂמחי לב׃
Isaiah 24:8 שׁבת משׂושׂ תפים חדל שׁאון עליזים שׁבת משׂושׂ כנור׃
Isaiah 24:9 בשׁיר לא ישׁתו יין ימר שׁכר לשׁתיו׃
Isaiah 24:10 נשׁברה קרית תהו סגר כל בית מבוא׃
Isaiah 24:11 צוחה על היין בחוצות ערבה כל שׂמחה גלה משׂושׂ הארץ׃
Isaiah 24:12 נשׁאר בעיר שׁמה ושׁאיה יכת שׁער׃
Isaiah 24:13 כי כה יהיה בקרב הארץ בתוך העמים כנקף זית כעוללת אם כלה בציר׃
Isaiah 24:14 המה ישׂאו קולם ירנו בגאון יהוה צהלו מים׃
Isaiah 24:15 על כן בארים כבדו יהוה באיי הים שׁם יהוה אלהי ישׂראל׃
Isaiah 24:16 מכנף הארץ זמרת שׁמענו צבי לצדיק ואמר רזי לי רזי לי אוי לי בגדים בגדו ובגד בוגדים בגדו׃
Isaiah 24:17 פחד ופחת ופח עליך יושׁב הארץ׃
Isaiah 24:18 והיה הנס מקול הפחד יפל אל הפחת והעולה מתוך הפחת ילכד בפח כי ארבות ממרום נפתחו וירעשׁו מוסדי ארץ׃
Isaiah 24:19 רעה התרעעה הארץ פור התפוררה ארץ מוט התמוטטה ארץ׃
Isaiah 24:20 נוע תנוע ארץ כשׁכור והתנודדה כמלונה וכבד עליה פשׁעה ונפלה ולא תסיף קום׃
Isaiah 24:21 והיה ביום ההוא יפקד יהוה על צבא המרום במרום ועל מלכי האדמה על האדמה׃
Isaiah 24:22 ואספו אספה אסיר על בור וסגרו על מסגר ומרב ימים יפקדו׃
Isaiah 24:23 וחפרה הלבנה ובושׁה החמה כי מלך יהוה צבאות בהר ציון ובירושׁלם ונגד זקניו כבוד׃
Isaiah 25:1 יהוה אלהי אתה ארוממך אודה שׁמך כי עשׂית פלא עצות מרחוק אמונה אמן׃
Isaiah 25:2 כי שׂמת מעיר לגל קריה בצורה למפלה ארמון זרים מעיר לעולם לא יבנה׃
Isaiah 25:3 על כן יכבדוך עם עז קרית גוים עריצים ייראוך׃
Isaiah 25:4 כי היית מעוז לדל מעוז לאביון בצר לו מחסה מזרם צל מחרב כי רוח עריצים כזרם קיר׃
Isaiah 25:5 כחרב בציון שׁאון זרים תכניע חרב בצל עב זמיר עריצים יענה׃
Isaiah 25:6 ועשׂה יהוה צבאות לכל העמים בהר הזה משׁתה שׁמנים משׁתה שׁמרים שׁמנים ממחים שׁמרים מזקקים׃
Isaiah 25:7 ובלע בהר הזה פני הלוט הלוט על כל העמים והמסכה הנסוכה על כל הגוים׃
Isaiah 25:8 בלע המות לנצח ומחה אדני יהוה דמעה מעל כל פנים וחרפת עמו יסיר מעל כל הארץ כי יהוה דבר׃
Isaiah 25:9 ואמר ביום ההוא הנה אלהינו זה קוינו לו ויושׁיענו זה יהוה קוינו לו נגילה ונשׂמחה בישׁועתו׃
Isaiah 25:10 כי תנוח יד יהוה בהר הזה ונדושׁ מואב תחתיו כהדושׁ מתבן במי מדמנה׃
Isaiah 25:11 ופרשׂ ידיו בקרבו כאשׁר יפרשׂ השׂחה לשׂחות והשׁפיל גאותו עם ארבות ידיו׃
Isaiah 25:12 ומבצר משׂגב חומתיך השׁח השׁפיל הגיע לארץ עד עפר׃
Isaiah 26:1 ביום ההוא יושׁר השׁיר הזה בארץ יהודה עיר עז לנו ישׁועה ישׁית חומות וחל׃
Isaiah 26:2 פתחו שׁערים ויבא גוי צדיק שׁמר אמנים׃
Isaiah 26:3 יצר סמוך תצר שׁלום שׁלום כי בך בטוח׃
Isaiah 26:4 בטחו ביהוה עדי עד כי ביה יהוה צור עולמים׃
Isaiah 26:5 כי השׁח ישׁבי מרום קריה נשׂגבה ישׁפילנה ישׁפילה עד ארץ יגיענה עד עפר׃
Isaiah 26:6 תרמסנה רגל רגלי עני פעמי דלים׃
Isaiah 26:7 ארח לצדיק מישׁרים ישׁר מעגל צדיק תפלס׃
Isaiah 26:8 אף ארח משׁפטיך יהוה קוינוך לשׁמך ולזכרך תאות נפשׁ׃
Isaiah 26:9 נפשׁי אויתיך בלילה אף רוחי בקרבי אשׁחרך כי כאשׁר משׁפטיך לארץ צדק למדו ישׁבי תבל׃
Isaiah 26:10 יחן רשׁע בל למד צדק בארץ נכחות יעול ובל יראה גאות יהוה׃
Isaiah 26:11 יהוה רמה ידך בל יחזיון יחזו ויבשׁו קנאת עם אף אשׁ צריך תאכלם׃
Isaiah 26:12 יהוה תשׁפת שׁלום לנו כי גם כל מעשׂינו פעלת׃
Isaiah 26:13 יהוה אלהינו בעלונו אדנים זולתך לבד בך נזכיר שׁמך׃
Isaiah 26:14 מתים בל יחיו רפאים בל יקמו לכן פקדת ותשׁמידם ותאבד כל זכר׃
Isaiah 26:15 יספת לגוי יהוה יספת לגוי נכבדת רחקת כל קצוי ארץ׃
Isaiah 26:16 יהוה בצר פקדוך צקון לחשׁ מוסרך׃
Isaiah 26:17 כמו הרה תקריב ללדת תחיל תזעק בחבליה כן היינו מפניך יהוה׃
Isaiah 26:18 הרינו חלנו כמו ילדנו רוח ישׁועת בל נעשׂה ארץ ובל יפלו ישׁבי תבל׃
Isaiah 26:19 יחיו מתיך נבלתי יקומון הקיצו ורננו שׁכני עפר כי טל אורת טלך וארץ רפאים תפיל׃
Isaiah 26:20 לך עמי בא בחדריך וסגר דלתיך בעדך חבי כמעט רגע עד יעבור זעם׃
Isaiah 26:21 כי הנה יהוה יצא ממקומו לפקד עון ישׁב הארץ עליו וגלתה הארץ את דמיה ולא תכסה עוד על הרוגיה׃
Isaiah 27:1 ביום ההוא יפקד יהוה בחרבו הקשׁה והגדולה והחזקה על לויתן נחשׁ ברח ועל לויתן נחשׁ עקלתון והרג את התנין אשׁר בים׃
Isaiah 27:2 ביום ההוא כרם חמד ענו׃
Isaiah 27:3 אני יהוה נצרה לרגעים אשׁקנה פן יפקד עליה לילה ויום אצרנה׃
Isaiah 27:4 חמה אין לי מי יתנני שׁמיר שׁית במלחמה אפשׂעה בה אציתנה יחד׃
Isaiah 27:5 או יחזק במעוזי יעשׂה שׁלום לי שׁלום יעשׂה׃
Isaiah 27:6 הבאים ישׁרשׁ יעקב יציץ ופרח ישׂראל ומלאו פני תבל תנובה׃
Isaiah 27:7 הכמכת מכהו הכהו אם כהרג הרגיו הרג׃
Isaiah 27:8 בסאסאה בשׁלחה תריבנה הגה ברוחו הקשׁה ביום קדים׃
Isaiah 27:9 לכן בזאת יכפר עון יעקב וזה כל פרי הסר חטאתו בשׂומו כל אבני מזבח כאבני גר מנפצות לא יקמו אשׁרים וחמנים׃
Isaiah 27:10 כי עיר בצורה בדד נוה משׁלח ונעזב כמדבר שׁם ירעה עגל ושׁם ירבץ וכלה סעפיה׃
Isaiah 27:11 ביבשׁ קצירה תשׁברנה נשׁים באות מאירות אותה כי לא עם בינות הוא על כן לא ירחמנו עשׂהו ויצרו לא יחננו׃
Isaiah 27:12 והיה ביום ההוא יחבט יהוה משׁבלת הנהר עד נחל מצרים ואתם תלקטו לאחד אחד בני ישׂראל׃
Isaiah 27:13 והיה ביום ההוא יתקע בשׁופר גדול ובאו האבדים בארץ אשׁור והנדחים בארץ מצרים והשׁתחוו ליהוה בהר הקדשׁ בירושׁלם׃
Isaiah 28:1 הוי עטרת גאות שׁכרי אפרים וציץ נבל צבי תפארתו אשׁר על ראשׁ גיא שׁמנים הלומי יין׃
Isaiah 28:2 הנה חזק ואמץ לאדני כזרם ברד שׂער קטב כזרם מים כבירים שׁטפים הניח לארץ ביד׃
Isaiah 28:3 ברגלים תרמסנה עטרת גאות שׁכורי אפרים׃
Isaiah 28:4 והיתה ציצת נבל צבי תפארתו אשׁר על ראשׁ גיא שׁמנים כבכורה בטרם קיץ אשׁר יראה הראה אותה בעודה בכפו יבלענה׃
Isaiah 28:5 ביום ההוא יהיה יהוה צבאות לעטרת צבי ולצפירת תפארה לשׁאר עמו׃
Isaiah 28:6 ולרוח משׁפט ליושׁב על המשׁפט ולגבורה משׁיבי מלחמה שׁערה׃
Isaiah 28:7 וגם אלה ביין שׁגו ובשׁכר תעו כהן ונביא שׁגו בשׁכר נבלעו מן היין תעו מן השׁכר שׁגו בראה פקו פליליה׃
Isaiah 28:8 כי כל שׁלחנות מלאו קיא צאה בלי מקום׃
Isaiah 28:9 את מי יורה דעה ואת מי יבין שׁמועה גמולי מחלב עתיקי משׁדים׃
Isaiah 28:10 כי צו לצו צו לצו קו לקו קו לקו זעיר שׁם זעיר שׁם׃
Isaiah 28:11 כי בלעגי שׂפה ובלשׁון אחרת ידבר אל העם הזה׃
Isaiah 28:12 אשׁר אמר אליהם זאת המנוחה הניחו לעיף וזאת המרגעה ולא אבוא שׁמוע׃
Isaiah 28:13 והיה להם דבר יהוה צו לצו צו לצו קו לקו קו לקו זעיר שׁם זעיר שׁם למען ילכו וכשׁלו אחור ונשׁברו ונוקשׁו ונלכדו׃
Isaiah 28:14 לכן שׁמעו דבר יהוה אנשׁי לצון משׁלי העם הזה אשׁר בירושׁלם׃
Isaiah 28:15 כי אמרתם כרתנו ברית את מות ועם שׁאול עשׂינו חזה שׁיט שׁוטף כי עבר לא יבואנו כי שׂמנו כזב מחסנו ובשׁקר נסתרנו׃
Isaiah 28:16 לכן כה אמר אדני יהוה הנני יסד בציון אבן אבן בחן פנת יקרת מוסד מוסד המאמין לא יחישׁ׃
Isaiah 28:17 ושׂמתי משׁפט לקו וצדקה למשׁקלת ויעה ברד מחסה כזב וסתר מים ישׁטפו׃
Isaiah 28:18 וכפר בריתכם את מות וחזותכם את שׁאול לא תקום שׁוט שׁוטף כי יעבר והייתם לו למרמס׃
Isaiah 28:19 מדי עברו יקח אתכם כי בבקר בבקר יעבר ביום ובלילה והיה רק זועה הבין שׁמועה׃
Isaiah 28:20 כי קצר המצע מהשׂתרע והמסכה צרה כהתכנס׃
Isaiah 28:21 כי כהר פרצים יקום יהוה כעמק בגבעון ירגז לעשׂות מעשׂהו זר מעשׂהו ולעבד עבדתו נכריה עבדתו׃
Isaiah 28:22 ועתה אל תתלוצצו פן יחזקו מוסריכם כי כלה ונחרצה שׁמעתי מאת אדני יהוה צבאות על כל הארץ׃
Isaiah 28:23 האזינו ושׁמעו קולי הקשׁיבו ושׁמעו אמרתי׃
Isaiah 28:24 הכל היום יחרשׁ החרשׁ לזרע יפתח וישׂדד אדמתו׃
Isaiah 28:25 הלוא אם שׁוה פניה והפיץ קצח וכמן יזרק ושׂם חטה שׂורה ושׂערה נסמן וכסמת גבלתו׃
Isaiah 28:26 ויסרו למשׁפט אלהיו יורנו׃
Isaiah 28:27 כי לא בחרוץ יודשׁ קצח ואופן עגלה על כמן יוסב כי במטה יחבט קצח וכמן בשׁבט׃
Isaiah 28:28 לחם יודק כי לא לנצח אדושׁ ידושׁנו והמם גלגל עגלתו ופרשׁיו לא ידקנו׃
Isaiah 28:29 גם זאת מעם יהוה צבאות יצאה הפליא עצה הגדיל תושׁיה׃
Isaiah 29:1 הוי אריאל אריאל קרית חנה דוד ספו שׁנה על שׁנה חגים ינקפו׃
Isaiah 29:2 והציקותי לאריאל והיתה תאניה ואניה והיתה לי כאריאל׃
Isaiah 29:3 וחניתי כדור עליך וצרתי עליך מצב והקימתי עליך מצרת׃
Isaiah 29:4 ושׁפלת מארץ תדברי ומעפר תשׁח אמרתך והיה כאוב מארץ קולך ומעפר אמרתך תצפצף׃
Isaiah 29:5 והיה כאבק דק המון זריך וכמץ עבר המון עריצים והיה לפתע פתאם׃
Isaiah 29:6 מעם יהוה צבאות תפקד ברעם וברעשׁ וקול גדול סופה וסערה ולהב אשׁ אוכלה׃
Isaiah 29:7 והיה כחלום חזון לילה המון כל הגוים הצבאים על אריאל וכל צביה ומצדתה והמציקים׃
Isaiah 29:8 והיה כאשׁר יחלם הרעב והנה אוכל והקיץ וריקה נפשׁו וכאשׁר יחלם הצמא והנה שׁתה והקיץ והנה עיף ונפשׁו שׁוקקה כן יהיה המון כל הגוים הצבאים על הר ציון׃
Isaiah 29:9 התמהמהו ותמהו השׁתעשׁעו ושׁעו שׁכרו ולא יין נעו ולא שׁכר׃
Isaiah 29:10 כי נסך עליכם יהוה רוח תרדמה ויעצם את עיניכם את הנביאים ואת ראשׁיכם החזים כסה׃
Isaiah 29:11 ותהי לכם חזות הכל כדברי הספר החתום אשׁר יתנו אתו אל יודע הספר לאמר קרא נא זה ואמר לא אוכל כי חתום הוא׃
Isaiah 29:12 ונתן הספר על אשׁר לא ידע ספר לאמר קרא נא זה ואמר לא ידעתי ספר׃
Isaiah 29:13 ויאמר אדני יען כי נגשׁ העם הזה בפיו ובשׂפתיו כבדוני ולבו רחק ממני ותהי יראתם אתי מצות אנשׁים מלמדה׃
Isaiah 29:14 לכן הנני יוסף להפליא את העם הזה הפלא ופלא ואבדה חכמת חכמיו ובינת נבניו תסתתר׃
Isaiah 29:15 הוי המעמיקים מיהוה לסתר עצה והיה במחשׁך מעשׂיהם ויאמרו מי ראנו ומי יודענו׃
Isaiah 29:16 הפככם אם כחמר היצר יחשׁב כי יאמר מעשׂה לעשׂהו לא עשׂני ויצר אמר ליוצרו לא הבין׃
Isaiah 29:17 הלוא עוד מעט מזער ושׁב לבנון לכרמל והכרמל ליער יחשׁב׃
Isaiah 29:18 ושׁמעו ביום ההוא החרשׁים דברי ספר ומאפל ומחשׁך עיני עורים תראינה׃
Isaiah 29:19 ויספו ענוים ביהוה שׂמחה ואביוני אדם בקדושׁ ישׂראל יגילו׃
Isaiah 29:20 כי אפס עריץ וכלה לץ ונכרתו כל שׁקדי און׃
Isaiah 29:21 מחטיאי אדם בדבר ולמוכיח בשׁער יקשׁון ויטו בתהו צדיק׃
Isaiah 29:22 לכן כה אמר יהוה אל בית יעקב אשׁר פדה את אברהם לא עתה יבושׁ יעקב ולא עתה פניו יחורו׃
Isaiah 29:23 כי בראתו ילדיו מעשׂה ידי בקרבו יקדישׁו שׁמי והקדישׁו את קדושׁ יעקב ואת אלהי ישׂראל יעריצו׃
Isaiah 29:24 וידעו תעי רוח בינה ורוגנים ילמדו לקח׃
Isaiah 30:1 הוי בנים סוררים נאם יהוה לעשׂות עצה ולא מני ולנסך מסכה ולא רוחי למען ספות חטאת על חטאת׃
Isaiah 30:2 ההלכים לרדת מצרים ופי לא שׁאלו לעוז במעוז פרעה ולחסות בצל מצרים׃
Isaiah 30:3 והיה לכם מעוז פרעה לבשׁת והחסות בצל מצרים לכלמה׃
Isaiah 30:4 כי היו בצען שׂריו ומלאכיו חנס יגיעו׃
Isaiah 30:5 כל הבאישׁ על עם לא יועילו למו לא לעזר ולא להועיל כי לבשׁת וגם לחרפה׃
Isaiah 30:6 משׂא בהמות נגב בארץ צרה וצוקה לביא ולישׁ מהם אפעה ושׂרף מעופף ישׂאו על כתף עירים חילהם ועל דבשׁת גמלים אוצרתם על עם לא יועילו׃
Isaiah 30:7 ומצרים הבל וריק יעזרו לכן קראתי לזאת רהב הם שׁבת׃
Isaiah 30:8 עתה בוא כתבה על לוח אתם ועל ספר חקה ותהי ליום אחרון לעד עד עולם׃
Isaiah 30:9 כי עם מרי הוא בנים כחשׁים בנים לא אבו שׁמוע תורת יהוה׃
Isaiah 30:10 אשׁר אמרו לראים לא תראו ולחזים לא תחזו לנו נכחות דברו לנו חלקות חזו מהתלות׃
Isaiah 30:11 סורו מני דרך הטו מני ארח השׁביתו מפנינו את קדושׁ ישׂראל׃
Isaiah 30:12 לכן כה אמר קדושׁ ישׂראל יען מאסכם בדבר הזה ותבטחו בעשׁק ונלוז ותשׁענו עליו׃
Isaiah 30:13 לכן יהיה לכם העון הזה כפרץ נפל נבעה בחומה נשׂגבה אשׁר פתאם לפתע יבוא שׁברה׃
Isaiah 30:14 ושׁברה כשׁבר נבל יוצרים כתות לא יחמל ולא ימצא במכתתו חרשׂ לחתות אשׁ מיקוד ולחשׂף מים מגבא׃
Isaiah 30:15 כי כה אמר אדני יהוה קדושׁ ישׂראל בשׁובה ונחת תושׁעון בהשׁקט ובבטחה תהיה גבורתכם ולא אביתם׃
Isaiah 30:16 ותאמרו לא כי על סוס ננוס על כן תנוסון ועל קל נרכב על כן יקלו רדפיכם׃
Isaiah 30:17 אלף אחד מפני גערת אחד מפני גערת חמשׁה תנסו עד אם נותרתם כתרן על ראשׁ ההר וכנס על הגבעה׃
Isaiah 30:18 ולכן יחכה יהוה לחננכם ולכן ירום לרחמכם כי אלהי משׁפט יהוה אשׁרי כל חוכי׃
Isaiah 30:19 כי עם בציון ישׁב בירושׁלם בכו לא תבכה חנון יחנך לקול זעקך כשׁמעתו ענך׃
Isaiah 30:20 ונתן לכם אדני לחם צר ומים לחץ ולא יכנף עוד מוריך והיו עיניך ראות את מוריך׃
Isaiah 30:21 ואזניך תשׁמענה דבר מאחריך לאמר זה הדרך לכו בו כי תאמינו וכי תשׂמאילו׃
Isaiah 30:22 וטמאתם את צפוי פסילי כספך ואת אפדת מסכת זהבך תזרם כמו דוה צא תאמר׃
Isaiah 30:23 ונתן מטר זרעך אשׁר תזרע את האדמה ולחם תבואת האדמה והיה דשׁן ושׁמן ירעה מקניך ביום ההוא כר נרחב׃
Isaiah 30:24 והאלפים והעירים עבדי האדמה בליל חמיץ יאכלו אשׁר זרה ברחת ובמזרה׃
Isaiah 30:25 והיה על כל הר גבה ועל כל גבעה נשׂאה פלגים יבלי מים ביום הרג רב בנפל מגדלים׃
Isaiah 30:26 והיה אור הלבנה כאור החמה ואור החמה יהיה שׁבעתים כאור שׁבעת הימים ביום חבשׁ יהוה את שׁבר עמו ומחץ מכתו ירפא׃
Isaiah 30:27 הנה שׁם יהוה בא ממרחק בער אפו וכבד משׂאה שׂפתיו מלאו זעם ולשׁונו כאשׁ אכלת׃
Isaiah 30:28 ורוחו כנחל שׁוטף עד צואר יחצה להנפה גוים בנפת שׁוא ורסן מתעה על לחיי עמים׃
Isaiah 30:29 השׁיר יהיה לכם כליל התקדשׁ חג ושׂמחת לבב כהולך בחליל לבוא בהר יהוה אל צור ישׂראל׃
Isaiah 30:30 והשׁמיע יהוה את הוד קולו ונחת זרועו יראה בזעף אף ולהב אשׁ אוכלה נפץ וזרם ואבן ברד׃
Isaiah 30:31 כי מקול יהוה יחת אשׁור בשׁבט יכה׃
Isaiah 30:32 והיה כל מעבר מטה מוסדה אשׁר יניח יהוה עליו בתפים ובכנרות ובמלחמות תנופה נלחם׃
Isaiah 30:33 כי ערוך מאתמול תפתה גם הוא למלך הוכן העמיק הרחב מדרתה אשׁ ועצים הרבה נשׁמת יהוה כנחל גפרית בערה׃
Isaiah 31:1 הוי הירדים מצרים לעזרה על סוסים ישׁענו ויבטחו על רכב כי רב ועל פרשׁים כי עצמו מאד ולא שׁעו על קדושׁ ישׂראל ואת יהוה לא דרשׁו׃
Isaiah 31:2 וגם הוא חכם ויבא רע ואת דבריו לא הסיר וקם על בית מרעים ועל עזרת פעלי און׃
Isaiah 31:3 ומצרים אדם ולא אל וסוסיהם בשׂר ולא רוח ויהוה יטה ידו וכשׁל עוזר ונפל עזר ויחדו כלם יכליון׃
Isaiah 31:4 כי כה אמר יהוה אלי כאשׁר יהגה האריה והכפיר על טרפו אשׁר יקרא עליו מלא רעים מקולם לא יחת ומהמונם לא יענה כן ירד יהוה צבאות לצבא על הר ציון ועל גבעתה׃
Isaiah 31:5 כצפרים עפות כן יגן יהוה צבאות על ירושׁלם גנון והציל פסח והמליט׃
Isaiah 31:6 שׁובו לאשׁר העמיקו סרה בני ישׂראל׃
Isaiah 31:7 כי ביום ההוא ימאסון אישׁ אלילי כספו ואלילי זהבו אשׁר עשׂו לכם ידיכם חטא׃
Isaiah 31:8 ונפל אשׁור בחרב לא אישׁ וחרב לא אדם תאכלנו ונס לו מפני חרב ובחוריו למס יהיו׃
Isaiah 31:9 וסלעו ממגור יעבור וחתו מנס שׂריו נאם יהוה אשׁר אור לו בציון ותנור לו בירושׁלם׃
Isaiah 32:1 הן לצדק ימלך מלך ולשׂרים למשׁפט ישׂרו׃
Isaiah 32:2 והיה אישׁ כמחבא רוח וסתר זרם כפלגי מים בציון כצל סלע כבד בארץ עיפה׃
Isaiah 32:3 ולא תשׁעינה עיני ראים ואזני שׁמעים תקשׁבנה׃
Isaiah 32:4 ולבב נמהרים יבין לדעת ולשׁון עלגים תמהר לדבר צחות׃
Isaiah 32:5 לא יקרא עוד לנבל נדיב ולכילי לא יאמר שׁוע׃
Isaiah 32:6 כי נבל נבלה ידבר ולבו יעשׂה און לעשׂות חנף ולדבר אל יהוה תועה להריק נפשׁ רעב ומשׁקה צמא יחסיר׃
Isaiah 32:7 וכלי כליו רעים הוא זמות יעץ לחבל ענוים באמרי שׁקר ובדבר אביון משׁפט׃
Isaiah 32:8 ונדיב נדיבות יעץ והוא על נדיבות יקום׃
Isaiah 32:9 נשׁים שׁאננות קמנה שׁמענה קולי בנות בטחות האזנה אמרתי׃
Isaiah 32:10 ימים על שׁנה תרגזנה בטחות כי כלה בציר אסף בלי יבוא׃
Isaiah 32:11 חרדו שׁאננות רגזה בטחות פשׁטה וערה וחגורה על חלצים׃
Isaiah 32:12 על שׁדים ספדים על שׂדי חמד על גפן פריה׃
Isaiah 32:13 על אדמת עמי קוץ שׁמיר תעלה כי על כל בתי משׂושׂ קריה עליזה׃
Isaiah 32:14 כי ארמון נטשׁ המון עיר עזב עפל ובחן היה בעד מערות עד עולם משׂושׂ פראים מרעה עדרים׃
Isaiah 32:15 עד יערה עלינו רוח ממרום והיה מדבר לכרמל וכרמל ליער יחשׁב׃
Isaiah 32:16 ושׁכן במדבר משׁפט וצדקה בכרמל תשׁב׃
Isaiah 32:17 והיה מעשׂה הצדקה שׁלום ועבדת הצדקה השׁקט ובטח עד עולם׃
Isaiah 32:18 וישׁב עמי בנוה שׁלום ובמשׁכנות מבטחים ובמנוחת שׁאננות׃
Isaiah 32:19 וברד ברדת היער ובשׁפלה תשׁפל העיר׃
Isaiah 32:20 אשׁריכם זרעי על כל מים משׁלחי רגל השׁור והחמור׃
Isaiah 33:1 הוי שׁודד ואתה לא שׁדוד ובוגד ולא בגדו בו כהתמך שׁודד תושׁד כנלתך לבגד יבגדו׃
Isaiah 33:2 יהוה חננו לך קוינו היה זרעם לבקרים אף ישׁועתנו בעת צרה׃
Isaiah 33:3 מקול המון נדדו עמים מרוממתך נפצו גוים׃
Isaiah 33:4 ואסף שׁללכם אסף החסיל כמשׁק גבים שׁוקק׃
Isaiah 33:5 נשׂגב יהוה כי שׁכן מרום מלא ציון משׁפט וצדקה׃
Isaiah 33:6 והיה אמונת עתיך חסן ישׁועת חכמת ודעת יראת יהוה היא אוצרו׃
Isaiah 33:7 הן אראלם צעקו חצה מלאכי שׁלום מר יבכיון׃
Isaiah 33:8 נשׁמו מסלות שׁבת עבר ארח הפר ברית מאס ערים לא חשׁב אנושׁ׃
Isaiah 33:9 אבל אמללה ארץ החפיר לבנון קמל היה השׁרון כערבה ונער בשׁן וכרמל׃
Isaiah 33:10 עתה אקום יאמר יהוה עתה ארומם עתה אנשׂא׃
Isaiah 33:11 תהרו חשׁשׁ תלדו קשׁ רוחכם אשׁ תאכלכם׃
Isaiah 33:12 והיו עמים משׂרפות שׂיד קוצים כסוחים באשׁ יצתו׃
Isaiah 33:13 שׁמעו רחוקים אשׁר עשׂיתי ודעו קרובים גברתי׃
Isaiah 33:14 פחדו בציון חטאים אחזה רעדה חנפים מי יגור לנו אשׁ אוכלה מי יגור לנו מוקדי עולם׃
Isaiah 33:15 הלך צדקות ודבר מישׁרים מאס בבצע מעשׁקות נער כפיו מתמך בשׁחד אטם אזנו משׁמע דמים ועצם עיניו מראות ברע׃
Isaiah 33:16 הוא מרומים ישׁכן מצדות סלעים משׂגבו לחמו נתן מימיו נאמנים׃
Isaiah 33:17 מלך ביפיו תחזינה עיניך תראינה ארץ מרחקים׃
Isaiah 33:18 לבך יהגה אימה איה ספר איה שׁקל איה ספר את המגדלים׃
Isaiah 33:19 את עם נועז לא תראה עם עמקי שׂפה משׁמוע נלעג לשׁון אין בינה׃
Isaiah 33:20 חזה ציון קרית מועדנו עיניך תראינה ירושׁלם נוה שׁאנן אהל בל יצען בל יסע יתדתיו לנצח וכל חבליו בל ינתקו׃
Isaiah 33:21 כי אם שׁם אדיר יהוה לנו מקום נהרים יארים רחבי ידים בל תלך בו אני שׁיט וצי אדיר לא יעברנו׃
Isaiah 33:22 כי יהוה שׁפטנו יהוה מחקקנו יהוה מלכנו הוא יושׁיענו׃
Isaiah 33:23 נטשׁו חבליך בל יחזקו כן תרנם בל פרשׂו נס אז חלק עד שׁלל מרבה פסחים בזזו בז׃
Isaiah 33:24 ובל יאמר שׁכן חליתי העם הישׁב בה נשׂא עון׃
Isaiah 34:1 קרבו גוים לשׁמע ולאמים הקשׁיבו תשׁמע הארץ ומלאה תבל וכל צאצאיה׃
Isaiah 34:2 כי קצף ליהוה על כל הגוים וחמה על כל צבאם החרימם נתנם לטבח׃
Isaiah 34:3 וחלליהם ישׁלכו ופגריהם יעלה באשׁם ונמסו הרים מדמם׃
Isaiah 34:4 ונמקו כל צבא השׁמים ונגלו כספר השׁמים וכל צבאם יבול כנבל עלה מגפן וכנבלת מתאנה׃
Isaiah 34:5 כי רותה בשׁמים חרבי הנה על אדום תרד ועל עם חרמי למשׁפט׃
Isaiah 34:6 חרב ליהוה מלאה דם הדשׁנה מחלב מדם כרים ועתודים מחלב כליות אילים כי זבח ליהוה בבצרה וטבח גדול בארץ אדום׃
Isaiah 34:7 וירדו ראמים עמם ופרים עם אבירים ורותה ארצם מדם ועפרם מחלב ידשׁן׃
Isaiah 34:8 כי יום נקם ליהוה שׁנת שׁלומים לריב ציון׃
Isaiah 34:9 ונהפכו נחליה לזפת ועפרה לגפרית והיתה ארצה לזפת בערה׃
Isaiah 34:10 לילה ויומם לא תכבה לעולם יעלה עשׁנה מדור לדור תחרב לנצח נצחים אין עבר׃
Isaiah 34:11 וירשׁוה קאת וקפוד וינשׁוף וערב ישׁכנו בה ונטה עליה קו תהו ואבני בהו׃
Isaiah 34:12 חריה ואין שׁם מלוכה יקראו וכל שׂריה יהיו אפס׃
Isaiah 34:13 ועלתה ארמנתיה סירים קמושׂ וחוח במבצריה והיתה נוה תנים חציר לבנות יענה׃
Isaiah 34:14 ופגשׁו ציים את איים ושׂעיר על רעהו יקרא אך שׁם הרגיעה לילית ומצאה לה מנוח׃
Isaiah 34:15 שׁמה קננה קפוז ותמלט ובקעה ודגרה בצלה אך שׁם נקבצו דיות אשׁה רעותה׃
Isaiah 34:16 דרשׁו מעל ספר יהוה וקראו אחת מהנה לא נעדרה אשׁה רעותה לא פקדו כי פי הוא צוה ורוחו הוא קבצן׃
Isaiah 34:17 והוא הפיל להן גורל וידו חלקתה להם בקו עד עולם יירשׁוה לדור ודור ישׁכנו׃
Isaiah 35:1 ישׂשׂום מדבר וציה ותגל ערבה ותפרח כחבצלת׃
Isaiah 35:2 פרח תפרח ותגל אף גילת ורנן כבוד הלבנון נתן לה הדר הכרמל והשׁרון המה יראו כבוד יהוה הדר אלהינו׃
Isaiah 35:3 חזקו ידים רפות וברכים כשׁלות אמצו׃
Isaiah 35:4 אמרו לנמהרי לב חזקו אל תיראו הנה אלהיכם נקם יבוא גמול אלהים הוא יבוא וישׁעכם׃
Isaiah 35:5 אז תפקחנה עיני עורים ואזני חרשׁים תפתחנה׃
Isaiah 35:6 אז ידלג כאיל פסח ותרן לשׁון אלם כי נבקעו במדבר מים ונחלים בערבה׃
Isaiah 35:7 והיה השׁרב לאגם וצמאון למבועי מים בנוה תנים רבצה חציר לקנה וגמא׃
Isaiah 35:8 והיה שׁם מסלול ודרך ודרך הקדשׁ יקרא לה לא יעברנו טמא והוא למו הלך דרך ואוילים לא יתעו׃
Isaiah 35:9 לא יהיה שׁם אריה ופריץ חיות בל יעלנה לא תמצא שׁם והלכו גאולים׃
Isaiah 35:10 ופדויי יהוה ישׁבון ובאו ציון ברנה ושׂמחת עולם על ראשׁם שׂשׂון ושׂמחה ישׂיגו ונסו יגון ואנחה׃
Isaiah 36:1 ויהי בארבע עשׂרה שׁנה למלך חזקיהו עלה סנחריב מלך אשׁור על כל ערי יהודה הבצרות ויתפשׂם׃
Isaiah 36:2 וישׁלח מלך אשׁור את רב שׁקה מלכישׁ ירושׁלמה אל המלך חזקיהו בחיל כבד ויעמד בתעלת הברכה העליונה במסלת שׂדה כובס׃
Isaiah 36:3 ויצא אליו אליקים בן חלקיהו אשׁר על הבית ושׁבנא הספר ויואח בן אסף המזכיר׃
Isaiah 36:4 ויאמר אליהם רב שׁקה אמרו נא אל חזקיהו כה אמר המלך הגדול מלך אשׁור מה הבטחון הזה אשׁר בטחת׃
Isaiah 36:5 אמרתי אך דבר שׂפתים עצה וגבורה למלחמה עתה על מי בטחת כי מרדת׃
Isaiah 36:6 הנה בטחת על משׁענת הקנה הרצוץ הזה על מצרים אשׁר יסמך אישׁ עליו ובא בכפו ונקבה כן פרעה מלך מצרים לכל הבטחים עליו׃
Isaiah 36:7 וכי תאמר אלי אל יהוה אלהינו בטחנו הלוא הוא אשׁר הסיר חזקיהו את במתיו ואת מזבחתיו ויאמר ליהודה ולירושׁלם לפני המזבח הזה תשׁתחוו׃
Isaiah 36:8 ועתה התערב נא את אדני המלך אשׁור ואתנה לך אלפים סוסים אם תוכל לתת לך רכבים עליהם׃
Isaiah 36:9 ואיך תשׁיב את פני פחת אחד עבדי אדני הקטנים ותבטח לך על מצרים לרכב ולפרשׁים׃
Isaiah 36:10 ועתה המבלעדי יהוה עליתי על הארץ הזאת להשׁחיתה יהוה אמר אלי עלה אל הארץ הזאת והשׁחיתה׃
Isaiah 36:11 ויאמר אליקים ושׁבנא ויואח אל רב שׁקה דבר נא אל עבדיך ארמית כי שׁמעים אנחנו ואל תדבר אלינו יהודית באזני העם אשׁר על החומה׃
Isaiah 36:12 ויאמר רב שׁקה האל אדניך ואליך שׁלחני אדני לדבר את הדברים האלה הלא על האנשׁים הישׁבים על החומה לאכל את חראיהם ולשׁתות את שׁיניהם עמכם׃
Isaiah 36:13 ויעמד רב שׁקה ויקרא בקול גדול יהודית ויאמר שׁמעו את דברי המלך הגדול מלך אשׁור׃
Isaiah 36:14 כה אמר המלך אל ישׁא לכם חזקיהו כי לא יוכל להציל אתכם׃
Isaiah 36:15 ואל יבטח אתכם חזקיהו אל יהוה לאמר הצל יצילנו יהוה לא תנתן העיר הזאת ביד מלך אשׁור׃
Isaiah 36:16 אל תשׁמעו אל חזקיהו כי כה אמר המלך אשׁור עשׂו אתי ברכה וצאו אלי ואכלו אישׁ גפנו ואישׁ תאנתו ושׁתו אישׁ מי בורו׃
Isaiah 36:17 עד באי ולקחתי אתכם אל ארץ כארצכם ארץ דגן ותירושׁ ארץ לחם וכרמים׃
Isaiah 36:18 פן יסית אתכם חזקיהו לאמר יהוה יצילנו ההצילו אלהי הגוים אישׁ את ארצו מיד מלך אשׁור׃
Isaiah 36:19 איה אלהי חמת וארפד איה אלהי ספרוים וכי הצילו את שׁמרון מידי׃
Isaiah 36:20 מי בכל אלהי הארצות האלה אשׁר הצילו את ארצם מידי כי יציל יהוה את ירושׁלם מידי׃
Isaiah 36:21 ויחרישׁו ולא ענו אתו דבר כי מצות המלך היא לאמר לא תענהו׃
Isaiah 36:22 ויבא אליקים בן חלקיהו אשׁר על הבית ושׁבנא הסופר ויואח בן אסף המזכיר אל חזקיהו קרועי בגדים ויגידו לו את דברי רב שׁקה׃
Isaiah 37:1 ויהי כשׁמע המלך חזקיהו ויקרע את בגדיו ויתכס בשׂק ויבא בית יהוה׃
Isaiah 37:2 וישׁלח את אליקים אשׁר על הבית ואת שׁבנא הסופר ואת זקני הכהנים מתכסים בשׂקים אל ישׁעיהו בן אמוץ הנביא׃
Isaiah 37:3 ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משׁבר וכח אין ללדה׃
Isaiah 37:4 אולי ישׁמע יהוה אלהיך את דברי רב שׁקה אשׁר שׁלחו מלך אשׁור אדניו לחרף אלהים חי והוכיח בדברים אשׁר שׁמע יהוה אלהיך ונשׂאת תפלה בעד השׁארית הנמצאה׃
Isaiah 37:5 ויבאו עבדי המלך חזקיהו אל ישׁעיהו׃
Isaiah 37:6 ויאמר אליהם ישׁעיהו כה תאמרון אל אדניכם כה אמר יהוה אל תירא מפני הדברים אשׁר שׁמעת אשׁר גדפו נערי מלך אשׁור אותי׃
Isaiah 37:7 הנני נותן בו רוח ושׁמע שׁמועה ושׁב אל ארצו והפלתיו בחרב בארצו׃
Isaiah 37:8 וישׁב רב שׁקה וימצא את מלך אשׁור נלחם על לבנה כי שׁמע כי נסע מלכישׁ׃
Isaiah 37:9 וישׁמע על תרהקה מלך כושׁ לאמר יצא להלחם אתך וישׁמע וישׁלח מלאכים אל חזקיהו לאמר׃
Isaiah 37:10 כה תאמרון אל חזקיהו מלך יהודה לאמר אל ישׁאך אלהיך אשׁר אתה בוטח בו לאמר לא תנתן ירושׁלם ביד מלך אשׁור׃
Isaiah 37:11 הנה אתה שׁמעת אשׁר עשׂו מלכי אשׁור לכל הארצות להחרימם ואתה תנצל׃
Isaiah 37:12 ההצילו אותם אלהי הגוים אשׁר השׁחיתו אבותי את גוזן ואת חרן ורצף ובני עדן אשׁר בתלשׂר׃
Isaiah 37:13 איה מלך חמת ומלך ארפד ומלך לעיר ספרוים הנע ועוה׃
Isaiah 37:14 ויקח חזקיהו את הספרים מיד המלאכים ויקראהו ויעל בית יהוה ויפרשׂהו חזקיהו לפני יהוה׃
Isaiah 37:15 ויתפלל חזקיהו אל יהוה לאמר׃
Isaiah 37:16 יהוה צבאות אלהי ישׂראל ישׁב הכרבים אתה הוא האלהים לבדך לכל ממלכות הארץ אתה עשׂית את השׁמים ואת הארץ׃
Isaiah 37:17 הטה יהוה אזנך ושׁמע פקח יהוה עינך וראה ושׁמע את כל דברי סנחריב אשׁר שׁלח לחרף אלהים חי׃
Isaiah 37:18 אמנם יהוה החריבו מלכי אשׁור את כל הארצות ואת ארצם׃
Isaiah 37:19 ונתן את אלהיהם באשׁ כי לא אלהים המה כי אם מעשׂה ידי אדם עץ ואבן ויאבדום׃
Isaiah 37:20 ועתה יהוה אלהינו הושׁיענו מידו וידעו כל ממלכות הארץ כי אתה יהוה לבדך׃
Isaiah 37:21 וישׁלח ישׁעיהו בן אמוץ אל חזקיהו לאמר כה אמר יהוה אלהי ישׂראל אשׁר התפללת אלי אל סנחריב מלך אשׁור׃
Isaiah 37:22 זה הדבר אשׁר דבר יהוה עליו בזה לך לעגה לך בתולת בת ציון אחריך ראשׁ הניעה בת ירושׁלם׃
Isaiah 37:23 את מי חרפת וגדפת ועל מי הרימותה קול ותשׂא מרום עיניך אל קדושׁ ישׂראל׃
Isaiah 37:24 ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשׁיו ואבוא מרום קצו יער כרמלו׃
Isaiah 37:25 אני קרתי ושׁתיתי מים ואחרב בכף פעמי כל יארי מצור׃
Isaiah 37:26 הלוא שׁמעת למרחוק אותה עשׂיתי מימי קדם ויצרתיה עתה הבאתיה ותהי להשׁאות גלים נצים ערים בצרות׃
Isaiah 37:27 וישׁביהן קצרי יד חתו ובשׁו היו עשׂב שׂדה וירק דשׁא חציר גגות ושׁדמה לפני קמה׃
Isaiah 37:28 ושׁבתך וצאתך ובואך ידעתי ואת התרגזך אלי׃
Isaiah 37:29 יען התרגזך אלי ושׁאננך עלה באזני ושׂמתי חחי באפך ומתגי בשׂפתיך והשׁיבתיך בדרך אשׁר באת׃
Isaiah 37:30 וזה לך האות אכול השׁנה ספיח ובשׁנה השׁנית שׁחיס ובשׁנה השׁלישׁית זרעו וקצרו ונטעו כרמים ואכול פרים׃
Isaiah 37:31 ויספה פליטת בית יהודה הנשׁארה שׁרשׁ למטה ועשׂה פרי למעלה׃
Isaiah 37:32 כי מירושׁלם תצא שׁארית ופליטה מהר ציון קנאת יהוה צבאות תעשׂה זאת׃
Isaiah 37:33 לכן כה אמר יהוה אל מלך אשׁור לא יבוא אל העיר הזאת ולא יורה שׁם חץ ולא יקדמנה מגן ולא ישׁפך עליה סללה׃
Isaiah 37:34 בדרך אשׁר בא בה ישׁוב ואל העיר הזאת לא יבוא נאם יהוה׃
Isaiah 37:35 וגנותי על העיר הזאת להושׁיעה למעני ולמען דוד עבדי׃
Isaiah 37:36 ויצא מלאך יהוה ויכה במחנה אשׁור מאה ושׁמנים וחמשׁה אלף וישׁכימו בבקר והנה כלם פגרים מתים׃
Isaiah 37:37 ויסע וילך וישׁב סנחריב מלך אשׁור וישׁב בנינוה׃
Isaiah 37:38 ויהי הוא משׁתחוה בית נסרך אלהיו ואדרמלך ושׂראצר בניו הכהו בחרב והמה נמלטו ארץ אררט וימלך אסר חדן בנו תחתיו׃
Isaiah 38:1 בימים ההם חלה חזקיהו למות ויבוא אליו ישׁעיהו בן אמוץ הנביא ויאמר אליו כה אמר יהוה צו לביתך כי מת אתה ולא תחיה׃
Isaiah 38:2 ויסב חזקיהו פניו אל הקיר ויתפלל אל יהוה׃
Isaiah 38:3 ויאמר אנה יהוה זכר נא את אשׁר התהלכתי לפניך באמת ובלב שׁלם והטוב בעיניך עשׂיתי ויבך חזקיהו בכי גדול׃
Isaiah 38:4 ויהי דבר יהוה אל ישׁעיהו לאמר׃
Isaiah 38:5 הלוך ואמרת אל חזקיהו כה אמר יהוה אלהי דוד אביך שׁמעתי את תפלתך ראיתי את דמעתך הנני יוסף על ימיך חמשׁ עשׂרה שׁנה׃
Isaiah 38:6 ומכף מלך אשׁור אצילך ואת העיר הזאת וגנותי על העיר הזאת׃
Isaiah 38:7 וזה לך האות מאת יהוה אשׁר יעשׂה יהוה את הדבר הזה אשׁר דבר׃
Isaiah 38:8 הנני משׁיב את צל המעלות אשׁר ירדה במעלות אחז בשׁמשׁ אחרנית עשׂר מעלות ותשׁב השׁמשׁ עשׂר מעלות במעלות אשׁר ירדה׃
Isaiah 38:9 מכתב לחזקיהו מלך יהודה בחלתו ויחי מחליו׃
Isaiah 38:10 אני אמרתי בדמי ימי אלכה בשׁערי שׁאול פקדתי יתר שׁנותי׃
Isaiah 38:11 אמרתי לא אראה יה יה בארץ החיים לא אביט אדם עוד עם יושׁבי חדל׃
Isaiah 38:12 דורי נסע ונגלה מני כאהל רעי קפדתי כארג חיי מדלה יבצעני מיום עד לילה תשׁלימני׃
Isaiah 38:13 שׁויתי עד בקר כארי כן ישׁבר כל עצמותי מיום עד לילה תשׁלימני׃
Isaiah 38:14 כסוס עגור כן אצפצף אהגה כיונה דלו עיני למרום אדני עשׁקה לי ערבני׃
Isaiah 38:15 מה אדבר ואמר לי והוא עשׂה אדדה כל שׁנותי על מר נפשׁי׃
Isaiah 38:16 אדני עליהם יחיו ולכל בהן חיי רוחי ותחלימני והחיני׃
Isaiah 38:17 הנה לשׁלום מר לי מר ואתה חשׁקת נפשׁי משׁחת בלי כי השׁלכת אחרי גוך כל חטאי׃
Isaiah 38:18 כי לא שׁאול תודך מות יהללך לא ישׂברו יורדי בור אל אמתך׃
Isaiah 38:19 חי חי הוא יודך כמוני היום אב לבנים יודיע אל אמתך׃
Isaiah 38:20 יהוה להושׁיעני ונגנותי ננגן כל ימי חיינו על בית יהוה׃
Isaiah 38:21 ויאמר ישׁעיהו ישׂאו דבלת תאנים וימרחו על השׁחין ויחי׃
Isaiah 38:22 ויאמר חזקיהו מה אות כי אעלה בית יהוה׃
Isaiah 39:1 בעת ההוא שׁלח מרדך בלאדן בן בלאדן מלך בבל ספרים ומנחה אל חזקיהו וישׁמע כי חלה ויחזק׃
Isaiah 39:2 וישׂמח עליהם חזקיהו ויראם את בית נכתה את הכסף ואת הזהב ואת הבשׂמים ואת השׁמן הטוב ואת כל בית כליו ואת כל אשׁר נמצא באצרתיו לא היה דבר אשׁר לא הראם חזקיהו בביתו ובכל ממשׁלתו׃
Isaiah 39:3 ויבא ישׁעיהו הנביא אל המלך חזקיהו ויאמר אליו מה אמרו האנשׁים האלה ומאין יבאו אליך ויאמר חזקיהו מארץ רחוקה באו אלי מבבל׃
Isaiah 39:4 ויאמר מה ראו בביתך ויאמר חזקיהו את כל אשׁר בביתי ראו לא היה דבר אשׁר לא הראיתים באוצרתי׃
Isaiah 39:5 ויאמר ישׁעיהו אל חזקיהו שׁמע דבר יהוה צבאות׃
Isaiah 39:6 הנה ימים באים ונשׂא כל אשׁר בביתך ואשׁר אצרו אבתיך עד היום הזה בבל לא יותר דבר אמר יהוה׃
Isaiah 39:7 ומבניך אשׁר יצאו ממך אשׁר תוליד יקחו והיו סריסים בהיכל מלך בבל׃
Isaiah 39:8 ויאמר חזקיהו אל ישׁעיהו טוב דבר יהוה אשׁר דברת ויאמר כי יהיה שׁלום ואמת בימי׃
Isaiah 40:1 נחמו נחמו עמי יאמר אלהיכם׃
Isaiah 40:2 דברו על לב ירושׁלם וקראו אליה כי מלאה צבאה כי נרצה עונה כי לקחה מיד יהוה כפלים בכל חטאתיה׃
Isaiah 40:3 קול קורא במדבר פנו דרך יהוה ישׁרו בערבה מסלה לאלהינו׃
Isaiah 40:4 כל גיא ינשׂא וכל הר וגבעה ישׁפלו והיה העקב למישׁור והרכסים לבקעה׃
Isaiah 40:5 ונגלה כבוד יהוה וראו כל בשׂר יחדו כי פי יהוה דבר׃
Isaiah 40:6 קול אמר קרא ואמר מה אקרא כל הבשׂר חציר וכל חסדו כציץ השׂדה׃
Isaiah 40:7 יבשׁ חציר נבל ציץ כי רוח יהוה נשׁבה בו אכן חציר העם׃
Isaiah 40:8 יבשׁ חציר נבל ציץ ודבר אלהינו יקום לעולם׃
Isaiah 40:9 על הר גבה עלי לך מבשׂרת ציון הרימי בכח קולך מבשׂרת ירושׁלם הרימי אל תיראי אמרי לערי יהודה הנה אלהיכם׃
Isaiah 40:10 הנה אדני יהוה בחזק יבוא וזרעו משׁלה לו הנה שׂכרו אתו ופעלתו לפניו׃
Isaiah 40:11 כרעה עדרו ירעה בזרעו יקבץ טלאים ובחיקו ישׂא עלות ינהל׃
Isaiah 40:12 מי מדד בשׁעלו מים ושׁמים בזרת תכן וכל בשׁלשׁ עפר הארץ ושׁקל בפלס הרים וגבעות במאזנים׃
Isaiah 40:13 מי תכן את רוח יהוה ואישׁ עצתו יודיענו׃
Isaiah 40:14 את מי נועץ ויבינהו וילמדהו בארח משׁפט וילמדהו דעת ודרך תבונות יודיענו׃
Isaiah 40:15 הן גוים כמר מדלי וכשׁחק מאזנים נחשׁבו הן איים כדק יטול׃
Isaiah 40:16 ולבנון אין די בער וחיתו אין די עולה׃
Isaiah 40:17 כל הגוים כאין נגדו מאפס ותהו נחשׁבו׃
Isaiah 40:18 ואל מי תדמיון אל ומה דמות תערכו׃
Isaiah 40:19 הפסל נסך חרשׁ וצרף בזהב ירקענו ורתקות כסף צורף׃
Isaiah 40:20 המסכן תרומה עץ לא ירקב יבחר חרשׁ חכם יבקשׁ לו להכין פסל לא ימוט׃
Isaiah 40:21 הלוא תדעו הלוא תשׁמעו הלוא הגד מראשׁ לכם הלוא הבינתם מוסדות הארץ׃
Isaiah 40:22 הישׁב על חוג הארץ וישׁביה כחגבים הנוטה כדק שׁמים וימתחם כאהל לשׁבת׃
Isaiah 40:23 הנותן רוזנים לאין שׁפטי ארץ כתהו עשׂה׃
Isaiah 40:24 אף בל נטעו אף בל זרעו אף בל שׁרשׁ בארץ גזעם וגם נשׁף בהם ויבשׁו וסערה כקשׁ תשׂאם׃
Isaiah 40:25 ואל מי תדמיוני ואשׁוה יאמר קדושׁ׃
Isaiah 40:26 שׂאו מרום עיניכם וראו מי ברא אלה המוציא במספר צבאם לכלם בשׁם יקרא מרב אונים ואמיץ כח אישׁ לא נעדר׃
Isaiah 40:27 למה תאמר יעקב ותדבר ישׂראל נסתרה דרכי מיהוה ומאלהי משׁפטי יעבור׃
Isaiah 40:28 הלוא ידעת אם לא שׁמעת אלהי עולם יהוה בורא קצות הארץ לא ייעף ולא ייגע אין חקר לתבונתו׃
Isaiah 40:29 נתן ליעף כח ולאין אונים עצמה ירבה׃
Isaiah 40:30 ויעפו נערים ויגעו ובחורים כשׁול יכשׁלו׃
Isaiah 40:31 וקוי יהוה יחליפו כח יעלו אבר כנשׁרים ירוצו ולא ייגעו ילכו ולא ייעפו׃
Isaiah 41:1 החרישׁו אלי איים ולאמים יחליפו כח יגשׁו אז ידברו יחדו למשׁפט נקרבה׃
Isaiah 41:2 מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקשׁ נדף קשׁתו׃
Isaiah 41:3 ירדפם יעבור שׁלום ארח ברגליו לא יבוא׃
Isaiah 41:4 מי פעל ועשׂה קרא הדרות מראשׁ אני יהוה ראשׁון ואת אחרנים אני הוא׃
Isaiah 41:5 ראו איים וייראו קצות הארץ יחרדו קרבו ויאתיון׃
Isaiah 41:6 אישׁ את רעהו יעזרו ולאחיו יאמר חזק׃
Isaiah 41:7 ויחזק חרשׁ את צרף מחליק פטישׁ את הולם פעם אמר לדבק טוב הוא ויחזקהו במסמרים לא ימוט׃
Isaiah 41:8 ואתה ישׂראל עבדי יעקב אשׁר בחרתיך זרע אברהם אהבי׃
Isaiah 41:9 אשׁר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך׃
Isaiah 41:10 אל תירא כי עמך אני אל תשׁתע כי אני אלהיך אמצתיך אף עזרתיך אף תמכתיך בימין צדקי׃
Isaiah 41:11 הן יבשׁו ויכלמו כל הנחרים בך יהיו כאין ויאבדו אנשׁי ריבך׃
Isaiah 41:12 תבקשׁם ולא תמצאם אנשׁי מצתך יהיו כאין וכאפס אנשׁי מלחמתך׃
Isaiah 41:13 כי אני יהוה אלהיך מחזיק ימינך האמר לך אל תירא אני עזרתיך׃
Isaiah 41:14 אל תיראי תולעת יעקב מתי ישׂראל אני עזרתיך נאם יהוה וגאלך קדושׁ ישׂראל׃
Isaiah 41:15 הנה שׂמתיך למורג חרוץ חדשׁ בעל פיפיות תדושׁ הרים ותדק וגבעות כמץ תשׂים׃
Isaiah 41:16 תזרם ורוח תשׂאם וסערה תפיץ אותם ואתה תגיל ביהוה בקדושׁ ישׂראל תתהלל׃
Isaiah 41:17 העניים והאביונים מבקשׁים מים ואין לשׁונם בצמא נשׁתה אני יהוה אענם אלהי ישׂראל לא אעזבם׃
Isaiah 41:18 אפתח על שׁפיים נהרות ובתוך בקעות מעינות אשׂים מדבר לאגם מים וארץ ציה למוצאי מים׃
Isaiah 41:19 אתן במדבר ארז שׁטה והדס ועץ שׁמן אשׂים בערבה ברושׁ תדהר ותאשׁור יחדו׃
Isaiah 41:20 למען יראו וידעו וישׂימו וישׂכילו יחדו כי יד יהוה עשׂתה זאת וקדושׁ ישׂראל בראה׃
Isaiah 41:21 קרבו ריבכם יאמר יהוה הגישׁו עצמותיכם יאמר מלך יעקב׃
Isaiah 41:22 יגישׁו ויגידו לנו את אשׁר תקרינה הראשׁנות מה הנה הגידו ונשׂימה לבנו ונדעה אחריתן או הבאות השׁמיענו׃
Isaiah 41:23 הגידו האתיות לאחור ונדעה כי אלהים אתם אף תיטיבו ותרעו ונשׁתעה ונרא יחדו׃
Isaiah 41:24 הן אתם מאין ופעלכם מאפע תועבה יבחר׃
Isaiah 41:25 העירותי מצפון ויאת ממזרח שׁמשׁ יקרא בשׁמי ויבא סגנים כמו חמר וכמו יוצר ירמס טיט׃
Isaiah 41:26 מי הגיד מראשׁ ונדעה ומלפנים ונאמר צדיק אף אין מגיד אף אין משׁמיע אף אין שׁמע אמריכם׃
Isaiah 41:27 ראשׁון לציון הנה הנם ולירושׁלם מבשׂר אתן׃
Isaiah 41:28 וארא ואין אישׁ ומאלה ואין יועץ ואשׁאלם וישׁיבו דבר׃
Isaiah 41:29 הן כלם און אפס מעשׂיהם רוח ותהו נסכיהם׃
Isaiah 42:1 הן עבדי אתמך בו בחירי רצתה נפשׁי נתתי רוחי עליו משׁפט לגוים יוציא׃
Isaiah 42:2 לא יצעק ולא ישׂא ולא ישׁמיע בחוץ קולו׃
Isaiah 42:3 קנה רצוץ לא ישׁבור ופשׁתה כהה לא יכבנה לאמת יוציא משׁפט׃
Isaiah 42:4 לא יכהה ולא ירוץ עד ישׂים בארץ משׁפט ולתורתו איים ייחילו׃
Isaiah 42:5 כה אמר האל יהוה בורא השׁמים ונוטיהם רקע הארץ וצאצאיה נתן נשׁמה לעם עליה ורוח להלכים׃
Isaiah 42:6 אני יהוה קראתיך בצדק ואחזק בידך ואצרך ואתנך לברית עם לאור גוים׃
Isaiah 42:7 לפקח עינים עורות להוציא ממסגר אסיר מבית כלא ישׁבי חשׁך׃
Isaiah 42:8 אני יהוה הוא שׁמי וכבודי לאחר לא אתן ותהלתי לפסילים׃
Isaiah 42:9 הראשׁנות הנה באו וחדשׁות אני מגיד בטרם תצמחנה אשׁמיע אתכם׃
Isaiah 42:10 שׁירו ליהוה שׁיר חדשׁ תהלתו מקצה הארץ יורדי הים ומלאו איים וישׁביהם׃
Isaiah 42:11 ישׂאו מדבר ועריו חצרים תשׁב קדר ירנו ישׁבי סלע מראשׁ הרים יצוחו׃
Isaiah 42:12 ישׂימו ליהוה כבוד ותהלתו באיים יגידו׃
Isaiah 42:13 יהוה כגבור יצא כאישׁ מלחמות יעיר קנאה יריע אף יצריח על איביו יתגבר׃
Isaiah 42:14 החשׁיתי מעולם אחרישׁ אתאפק כיולדה אפעה אשׁם ואשׁאף יחד׃
Isaiah 42:15 אחריב הרים וגבעות וכל עשׂבם אובישׁ ושׂמתי נהרות לאיים ואגמים אובישׁ׃
Isaiah 42:16 והולכתי עורים בדרך לא ידעו בנתיבות לא ידעו אדריכם אשׂים מחשׁך לפניהם לאור ומעקשׁים למישׁור אלה הדברים עשׂיתם ולא עזבתים׃
Isaiah 42:17 נסגו אחור יבשׁו בשׁת הבטחים בפסל האמרים למסכה אתם אלהינו׃
Isaiah 42:18 החרשׁים שׁמעו והעורים הביטו לראות׃
Isaiah 42:19 מי עור כי אם עבדי וחרשׁ כמלאכי אשׁלח מי עור כמשׁלם ועור כעבד יהוה׃
Isaiah 42:20 ראית רבות ולא תשׁמר פקוח אזנים ולא ישׁמע׃
Isaiah 42:21 יהוה חפץ למען צדקו יגדיל תורה ויאדיר׃
Isaiah 42:22 והוא עם בזוז ושׁסוי הפח בחורים כלם ובבתי כלאים החבאו היו לבז ואין מציל משׁסה ואין אמר השׁב׃
Isaiah 42:23 מי בכם יאזין זאת יקשׁב וישׁמע לאחור׃
Isaiah 42:24 מי נתן למשׁוסה יעקב וישׂראל לבזזים הלוא יהוה זו חטאנו לו ולא אבו בדרכיו הלוך ולא שׁמעו בתורתו׃
Isaiah 42:25 וישׁפך עליו חמה אפו ועזוז מלחמה ותלהטהו מסביב ולא ידע ותבער בו ולא ישׂים על לב׃
Isaiah 43:1 ועתה כה אמר יהוה בראך יעקב ויצרך ישׂראל אל תירא כי גאלתיך קראתי בשׁמך לי אתה׃
Isaiah 43:2 כי תעבר במים אתך אני ובנהרות לא ישׁטפוך כי תלך במו אשׁ לא תכוה ולהבה לא תבער׃
Isaiah 43:3 כי אני יהוה אלהיך קדושׁ ישׂראל מושׁיעך נתתי כפרך מצרים כושׁ וסבא תחתיך׃
Isaiah 43:4 מאשׁר יקרת בעיני נכבדת ואני אהבתיך ואתן אדם תחתיך ולאמים תחת נפשׁך׃
Isaiah 43:5 אל תירא כי אתך אני ממזרח אביא זרעך וממערב אקבצך׃
Isaiah 43:6 אמר לצפון תני ולתימן אל תכלאי הביאי בני מרחוק ובנותי מקצה הארץ׃
Isaiah 43:7 כל הנקרא בשׁמי ולכבודי בראתיו יצרתיו אף עשׂיתיו׃
Isaiah 43:8 הוציא עם עור ועינים ישׁ וחרשׁים ואזנים׃
Isaiah 43:9 כל הגוים נקבצו יחדו ויאספו לאמים מי בהם יגיד זאת וראשׁנות ישׁמיענו יתנו עדיהם ויצדקו וישׁמעו ויאמרו אמת׃
Isaiah 43:10 אתם עדי נאם יהוה ועבדי אשׁר בחרתי למען תדעו ותאמינו לי ותבינו כי אני הוא לפני לא נוצר אל ואחרי לא יהיה׃
Isaiah 43:11 אנכי אנכי יהוה ואין מבלעדי מושׁיע׃
Isaiah 43:12 אנכי הגדתי והושׁעתי והשׁמעתי ואין בכם זר ואתם עדי נאם יהוה ואני אל׃
Isaiah 43:13 גם מיום אני הוא ואין מידי מציל אפעל ומי ישׁיבנה׃
Isaiah 43:14 כה אמר יהוה גאלכם קדושׁ ישׂראל למענכם שׁלחתי בבלה והורדתי בריחים כלם וכשׂדים באניות רנתם׃
Isaiah 43:15 אני יהוה קדושׁכם בורא ישׂראל מלככם׃
Isaiah 43:16 כה אמר יהוה הנותן בים דרך ובמים עזים נתיבה׃
Isaiah 43:17 המוציא רכב וסוס חיל ועזוז יחדו ישׁכבו בל יקומו דעכו כפשׁתה כבו׃
Isaiah 43:18 אל תזכרו ראשׁנות וקדמניות אל תתבננו׃
Isaiah 43:19 הנני עשׂה חדשׁה עתה תצמח הלוא תדעוה אף אשׂים במדבר דרך בישׁמון נהרות׃
Isaiah 43:20 תכבדני חית השׂדה תנים ובנות יענה כי נתתי במדבר מים נהרות בישׁימן להשׁקות עמי בחירי׃
Isaiah 43:21 עם זו יצרתי לי תהלתי יספרו׃
Isaiah 43:22 ולא אתי קראת יעקב כי יגעת בי ישׂראל׃
Isaiah 43:23 לא הביאת לי שׂה עלתיך וזבחיך לא כבדתני לא העבדתיך במנחה ולא הוגעתיך בלבונה׃
Isaiah 43:24 לא קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך׃
Isaiah 43:25 אנכי אנכי הוא מחה פשׁעיך למעני וחטאתיך לא אזכר׃
Isaiah 43:26 הזכירני נשׁפטה יחד ספר אתה למען תצדק׃
Isaiah 43:27 אביך הראשׁון חטא ומליציך פשׁעו׃
Isaiah 43:28 ואחלל שׂרי קדשׁ ואתנה לחרם יעקב וישׂראל לגדופים׃
Isaiah 44:1 ועתה שׁמע יעקב עבדי וישׂראל בחרתי׃
Isaiah 44:2 כה אמר יהוה עשׂך ויצרך מבטן יעזרך אל תירא עבדי יעקב וישׁרון בחרתי׃
Isaiah 44:3 כי אצק מים על צמא ונזלים על יבשׁה אצק רוחי על זרעך וברכתי על צאצאיך׃
Isaiah 44:4 וצמחו בבין חציר כערבים על יבלי מים׃
Isaiah 44:5 זה יאמר ליהוה אני וזה יקרא בשׁם יעקב וזה יכתב ידו ליהוה ובשׁם ישׂראל יכנה׃
Isaiah 44:6 כה אמר יהוה מלך ישׂראל וגאלו יהוה צבאות אני ראשׁון ואני אחרון ומבלעדי אין אלהים׃
Isaiah 44:7 ומי כמוני יקרא ויגידה ויערכה לי משׂומי עם עולם ואתיות ואשׁר תבאנה יגידו׃
Isaiah 44:8 אל תפחדו ואל תרהו הלא מאז השׁמעתיך והגדתי ואתם עדי הישׁ אלוה מבלעדי ואין צור בל ידעתי׃
Isaiah 44:9 יצרי פסל כלם תהו וחמודיהם בל יועילו ועדיהם המה בל יראו ובל ידעו למען יבשׁו׃
Isaiah 44:10 מי יצר אל ופסל נסך לבלתי הועיל׃
Isaiah 44:11 הן כל חבריו יבשׁו וחרשׁים המה מאדם יתקבצו כלם יעמדו יפחדו יבשׁו יחד׃
Isaiah 44:12 חרשׁ ברזל מעצד ופעל בפחם ובמקבות יצרהו ויפעלהו בזרוע כחו גם רעב ואין כח לא שׁתה מים וייעף׃
Isaiah 44:13 חרשׁ עצים נטה קו יתארהו בשׂרד יעשׂהו במקצעות ובמחוגה יתארהו ויעשׂהו כתבנית אישׁ כתפארת אדם לשׁבת בית׃
Isaiah 44:14 לכרת לו ארזים ויקח תרזה ואלון ויאמץ לו בעצי יער נטע ארן וגשׁם יגדל׃
Isaiah 44:15 והיה לאדם לבער ויקח מהם ויחם אף ישׂיק ואפה לחם אף יפעל אל וישׁתחו עשׂהו פסל ויסגד׃
Isaiah 44:16 חציו שׂרף במו אשׁ על חציו בשׂר יאכל יצלה צלי וישׂבע אף יחם ויאמר האח חמותי ראיתי אור׃
Isaiah 44:17 ושׁאריתו לאל עשׂה לפסלו יסגוד לו וישׁתחו ויתפלל אליו ויאמר הצילני כי אלי אתה׃
Isaiah 44:18 לא ידעו ולא יבינו כי טח מראות עיניהם מהשׂכיל לבתם׃
Isaiah 44:19 ולא ישׁיב אל לבו ולא דעת ולא תבונה לאמר חציו שׂרפתי במו אשׁ ואף אפיתי על גחליו לחם אצלה בשׂר ואכל ויתרו לתועבה אעשׂה לבול עץ אסגוד׃
Isaiah 44:20 רעה אפר לב הותל הטהו ולא יציל את נפשׁו ולא יאמר הלוא שׁקר בימיני׃
Isaiah 44:21 זכר אלה יעקב וישׂראל כי עבדי אתה יצרתיך עבד לי אתה ישׂראל לא תנשׁני׃
Isaiah 44:22 מחיתי כעב פשׁעיך וכענן חטאותיך שׁובה אלי כי גאלתיך׃
Isaiah 44:23 רנו שׁמים כי עשׂה יהוה הריעו תחתיות ארץ פצחו הרים רנה יער וכל עץ בו כי גאל יהוה יעקב ובישׂראל יתפאר׃
Isaiah 44:24 כה אמר יהוה גאלך ויצרך מבטן אנכי יהוה עשׂה כל נטה שׁמים לבדי רקע הארץ מי אתי׃
Isaiah 44:25 מפר אתות בדים וקסמים יהולל משׁיב חכמים אחור ודעתם ישׂכל׃
Isaiah 44:26 מקים דבר עבדו ועצת מלאכיו ישׁלים האמר לירושׁלם תושׁב ולערי יהודה תבנינה וחרבותיה אקומם׃
Isaiah 44:27 האמר לצולה חרבי ונהרתיך אובישׁ׃
Isaiah 44:28 האמר לכורשׁ רעי וכל חפצי ישׁלם ולאמר לירושׁלם תבנה והיכל תוסד׃
Isaiah 45:1 כה אמר יהוה למשׁיחו לכורשׁ אשׁר החזקתי בימינו לרד לפניו גוים ומתני מלכים אפתח לפתח לפניו דלתים ושׁערים לא יסגרו׃
Isaiah 45:2 אני לפניך אלך והדורים אושׁר דלתות נחושׁה אשׁבר ובריחי ברזל אגדע׃
Isaiah 45:3 ונתתי לך אוצרות חשׁך ומטמני מסתרים למען תדע כי אני יהוה הקורא בשׁמך אלהי ישׂראל׃
Isaiah 45:4 למען עבדי יעקב וישׂראל בחירי ואקרא לך בשׁמך אכנך ולא ידעתני׃
Isaiah 45:5 אני יהוה ואין עוד זולתי אין אלהים אאזרך ולא ידעתני׃
Isaiah 45:6 למען ידעו ממזרח שׁמשׁ וממערבה כי אפס בלעדי אני יהוה ואין עוד׃
Isaiah 45:7 יוצר אור ובורא חשׁך עשׂה שׁלום ובורא רע אני יהוה עשׂה כל אלה׃
Isaiah 45:8 הרעיפו שׁמים ממעל ושׁחקים יזלו צדק תפתח ארץ ויפרו ישׁע וצדקה תצמיח יחד אני יהוה בראתיו׃
Isaiah 45:9 הוי רב את יצרו חרשׂ את חרשׂי אדמה היאמר חמר ליצרו מה תעשׂה ופעלך אין ידים׃
Isaiah 45:10 הוי אמר לאב מה תוליד ולאשׁה מה תחילין׃
Isaiah 45:11 כה אמר יהוה קדושׁ ישׂראל ויצרו האתיות שׁאלוני על בני ועל פעל ידי תצוני׃
Isaiah 45:12 אנכי עשׂיתי ארץ ואדם עליה בראתי אני ידי נטו שׁמים וכל צבאם צויתי׃
Isaiah 45:13 אנכי העירתהו בצדק וכל דרכיו אישׁר הוא יבנה עירי וגלותי ישׁלח לא במחיר ולא בשׁחד אמר יהוה צבאות׃
Isaiah 45:14 כה אמר יהוה יגיע מצרים וסחר כושׁ וסבאים אנשׁי מדה עליך יעברו ולך יהיו אחריך ילכו בזקים יעברו ואליך ישׁתחוו אליך יתפללו אך בך אל ואין עוד אפס אלהים׃
Isaiah 45:15 אכן אתה אל מסתתר אלהי ישׂראל מושׁיע׃
Isaiah 45:16 בושׁו וגם נכלמו כלם יחדו הלכו בכלמה חרשׁי צירים׃
Isaiah 45:17 ישׂראל נושׁע ביהוה תשׁועת עולמים לא תבשׁו ולא תכלמו עד עולמי עד׃
Isaiah 45:18 כי כה אמר יהוה בורא השׁמים הוא האלהים יצר הארץ ועשׂה הוא כוננה לא תהו בראה לשׁבת יצרה אני יהוה ואין עוד׃
Isaiah 45:19 לא בסתר דברתי במקום ארץ חשׁך לא אמרתי לזרע יעקב תהו בקשׁוני אני יהוה דבר צדק מגיד מישׁרים׃
Isaiah 45:20 הקבצו ובאו התנגשׁו יחדו פליטי הגוים לא ידעו הנשׂאים את עץ פסלם ומתפללים אל אל לא יושׁיע׃
Isaiah 45:21 הגידו והגישׁו אף יועצו יחדו מי השׁמיע זאת מקדם מאז הגידה הלוא אני יהוה ואין עוד אלהים מבלעדי אל צדיק ומושׁיע אין זולתי׃
Isaiah 45:22 פנו אלי והושׁעו כל אפסי ארץ כי אני אל ואין עוד׃
Isaiah 45:23 בי נשׁבעתי יצא מפי צדקה דבר ולא ישׁוב כי לי תכרע כל ברך תשׁבע כל לשׁון׃
Isaiah 45:24 אך ביהוה לי אמר צדקות ועז עדיו יבוא ויבשׁו כל הנחרים׃
Isaiah 45:25 ביהוה יצדקו ויתהללו כל זרע ישׂראל׃
Isaiah 46:1 כרע בל קרס נבו היו עצביהם לחיה ולבהמה נשׂאתיכם עמוסות משׂא לעיפה׃
Isaiah 46:2 קרסו כרעו יחדו לא יכלו מלט משׂא ונפשׁם בשׁבי הלכה׃
Isaiah 46:3 שׁמעו אלי בית יעקב וכל שׁארית בית ישׂראל העמסים מני בטן הנשׂאים מני רחם׃
Isaiah 46:4 ועד זקנה אני הוא ועד שׂיבה אני אסבל אני עשׂיתי ואני אשׂא ואני אסבל ואמלט׃
Isaiah 46:5 למי תדמיוני ותשׁוו ותמשׁלוני ונדמה׃
Isaiah 46:6 הזלים זהב מכיס וכסף בקנה ישׁקלו ישׂכרו צורף ויעשׂהו אל יסגדו אף ישׁתחוו׃
Isaiah 46:7 ישׂאהו על כתף יסבלהו ויניחהו תחתיו ויעמד ממקומו לא ימישׁ אף יצעק אליו ולא יענה מצרתו לא יושׁיענו׃
Isaiah 46:8 זכרו זאת והתאשׁשׁו השׁיבו פושׁעים על לב׃
Isaiah 46:9 זכרו ראשׁנות מעולם כי אנכי אל ואין עוד אלהים ואפס כמוני׃
Isaiah 46:10 מגיד מראשׁית אחרית ומקדם אשׁר לא נעשׂו אמר עצתי תקום וכל חפצי אעשׂה׃
Isaiah 46:11 קרא ממזרח עיט מארץ מרחק אישׁ עצתו אף דברתי אף אביאנה יצרתי אף אעשׂנה׃
Isaiah 46:12 שׁמעו אלי אבירי לב הרחוקים מצדקה׃
Isaiah 46:13 קרבתי צדקתי לא תרחק ותשׁועתי לא תאחר ונתתי בציון תשׁועה לישׂראל תפארתי׃
Isaiah 47:1 רדי ושׁבי על עפר בתולת בת בבל שׁבי לארץ אין כסא בת כשׂדים כי לא תוסיפי יקראו לך רכה וענגה׃
Isaiah 47:2 קחי רחים וטחני קמח גלי צמתך חשׂפי שׁבל גלי שׁוק עברי נהרות׃
Isaiah 47:3 תגל ערותך גם תראה חרפתך נקם אקח ולא אפגע אדם׃
Isaiah 47:4 גאלנו יהוה צבאות שׁמו קדושׁ ישׂראל׃
Isaiah 47:5 שׁבי דומם ובאי בחשׁך בת כשׂדים כי לא תוסיפי יקראו לך גברת ממלכות׃
Isaiah 47:6 קצפתי על עמי חללתי נחלתי ואתנם בידך לא שׂמת להם רחמים על זקן הכבדת עלך מאד׃
Isaiah 47:7 ותאמרי לעולם אהיה גברת עד לא שׂמת אלה על לבך לא זכרת אחריתה׃
Isaiah 47:8 ועתה שׁמעי זאת עדינה היושׁבת לבטח האמרה בלבבה אני ואפסי עוד לא אשׁב אלמנה ולא אדע שׁכול׃
Isaiah 47:9 ותבאנה לך שׁתי אלה רגע ביום אחד שׁכול ואלמן כתמם באו עליך ברב כשׁפיך בעצמת חבריך מאד׃
Isaiah 47:10 ותבטחי ברעתך אמרת אין ראני חכמתך ודעתך היא שׁובבתך ותאמרי בלבך אני ואפסי עוד׃
Isaiah 47:11 ובא עליך רעה לא תדעי שׁחרה ותפל עליך הוה לא תוכלי כפרה ותבא עליך פתאם שׁואה לא תדעי׃
Isaiah 47:12 עמדי נא בחבריך וברב כשׁפיך באשׁר יגעת מנעוריך אולי תוכלי הועיל אולי תערוצי׃
Isaiah 47:13 נלאית ברב עצתיך יעמדו נא ויושׁיעך הברו שׁמים החזים בכוכבים מודיעם לחדשׁים מאשׁר יבאו עליך׃
Isaiah 47:14 הנה היו כקשׁ אשׁ שׂרפתם לא יצילו את נפשׁם מיד להבה אין גחלת לחמם אור לשׁבת נגדו׃
Isaiah 47:15 כן היו לך אשׁר יגעת סחריך מנעוריך אישׁ לעברו תעו אין מושׁיעך׃
Isaiah 48:1 שׁמעו זאת בית יעקב הנקראים בשׁם ישׂראל וממי יהודה יצאו הנשׁבעים בשׁם יהוה ובאלהי ישׂראל יזכירו לא באמת ולא בצדקה׃
Isaiah 48:2 כי מעיר הקדשׁ נקראו ועל אלהי ישׂראל נסמכו יהוה צבאות שׁמו׃
Isaiah 48:3 הראשׁנות מאז הגדתי ומפי יצאו ואשׁמיעם פתאם עשׂיתי ותבאנה׃
Isaiah 48:4 מדעתי כי קשׁה אתה וגיד ברזל ערפך ומצחך נחושׁה׃
Isaiah 48:5 ואגיד לך מאז בטרם תבוא השׁמעתיך פן תאמר עצבי עשׂם ופסלי ונסכי צום׃
Isaiah 48:6 שׁמעת חזה כלה ואתם הלוא תגידו השׁמעתיך חדשׁות מעתה ונצרות ולא ידעתם׃
Isaiah 48:7 עתה נבראו ולא מאז ולפני יום ולא שׁמעתם פן תאמר הנה ידעתין׃
Isaiah 48:8 גם לא שׁמעת גם לא ידעת גם מאז לא פתחה אזנך כי ידעתי בגוד תבגוד ופשׁע מבטן קרא׃
Isaiah 48:9 למען שׁמי אאריך אפי ותהלתי אחטם לך לבלתי הכריתך׃
Isaiah 48:10 הנה צרפתיך ולא בכסף בחרתיך בכור עני׃
Isaiah 48:11 למעני למעני אעשׂה כי איך יחל וכבודי לאחר לא אתן׃
Isaiah 48:12 שׁמע אלי יעקב וישׂראל מקראי אני הוא אני ראשׁון אף אני אחרון׃
Isaiah 48:13 אף ידי יסדה ארץ וימיני טפחה שׁמים קרא אני אליהם יעמדו יחדו׃
Isaiah 48:14 הקבצו כלכם ושׁמעו מי בהם הגיד את אלה יהוה אהבו יעשׂה חפצו בבבל וזרעו כשׂדים׃
Isaiah 48:15 אני אני דברתי אף קראתיו הביאתיו והצליח דרכו׃
Isaiah 48:16 קרבו אלי שׁמעו זאת לא מראשׁ בסתר דברתי מעת היותה שׁם אני ועתה אדני יהוה שׁלחני ורוחו׃
Isaiah 48:17 כה אמר יהוה גאלך קדושׁ ישׂראל אני יהוה אלהיך מלמדך להועיל מדריכך בדרך תלך׃
Isaiah 48:18 לוא הקשׁבת למצותי ויהי כנהר שׁלומך וצדקתך כגלי הים׃
Isaiah 48:19 ויהי כחול זרעך וצאצאי מעיך כמעתיו לא יכרת ולא ישׁמד שׁמו מלפני׃
Isaiah 48:20 צאו מבבל ברחו מכשׂדים בקול רנה הגידו השׁמיעו זאת הוציאוה עד קצה הארץ אמרו גאל יהוה עבדו יעקב׃
Isaiah 48:21 ולא צמאו בחרבות הוליכם מים מצור הזיל למו ויבקע צור ויזבו מים׃
Isaiah 48:22 אין שׁלום אמר יהוה לרשׁעים׃
Isaiah 49:1 שׁמעו איים אלי והקשׁיבו לאמים מרחוק יהוה מבטן קראני ממעי אמי הזכיר שׁמי׃
Isaiah 49:2 וישׂם פי כחרב חדה בצל ידו החביאני וישׂימני לחץ ברור באשׁפתו הסתירני׃
Isaiah 49:3 ויאמר לי עבדי אתה ישׂראל אשׁר בך אתפאר׃
Isaiah 49:4 ואני אמרתי לריק יגעתי לתהו והבל כחי כליתי אכן משׁפטי את יהוה ופעלתי את אלהי׃
Isaiah 49:5 ועתה אמר יהוה יצרי מבטן לעבד לו לשׁובב יעקב אליו וישׂראל לא יאסף ואכבד בעיני יהוה ואלהי היה עזי׃
Isaiah 49:6 ויאמר נקל מהיותך לי עבד להקים את שׁבטי יעקב ונצירי ישׂראל להשׁיב ונתתיך לאור גוים להיות ישׁועתי עד קצה הארץ׃
Isaiah 49:7 כה אמר יהוה גאל ישׂראל קדושׁו לבזה נפשׁ למתעב גוי לעבד משׁלים מלכים יראו וקמו שׂרים וישׁתחוו למען יהוה אשׁר נאמן קדשׁ ישׂראל ויבחרך׃
Isaiah 49:8 כה אמר יהוה בעת רצון עניתיך וביום ישׁועה עזרתיך ואצרך ואתנך לברית עם להקים ארץ להנחיל נחלות שׁממות׃
Isaiah 49:9 לאמר לאסורים צאו לאשׁר בחשׁך הגלו על דרכים ירעו ובכל שׁפיים מרעיתם׃
Isaiah 49:10 לא ירעבו ולא יצמאו ולא יכם שׁרב ושׁמשׁ כי מרחמם ינהגם ועל מבועי מים ינהלם׃
Isaiah 49:11 ושׂמתי כל הרי לדרך ומסלתי ירמון׃
Isaiah 49:12 הנה אלה מרחוק יבאו והנה אלה מצפון ומים ואלה מארץ סינים׃
Isaiah 49:13 רנו שׁמים וגילי ארץ יפצחו הרים רנה כי נחם יהוה עמו ועניו ירחם׃
Isaiah 49:14 ותאמר ציון עזבני יהוה ואדני שׁכחני׃
Isaiah 49:15 התשׁכח אשׁה עולה מרחם בן בטנה גם אלה תשׁכחנה ואנכי לא אשׁכחך׃
Isaiah 49:16 הן על כפים חקתיך חומתיך נגדי תמיד׃
Isaiah 49:17 מהרו בניך מהרסיך ומחרביך ממך יצאו׃
Isaiah 49:18 שׂאי סביב עיניך וראי כלם נקבצו באו לך חי אני נאם יהוה כי כלם כעדי תלבשׁי ותקשׁרים ככלה׃
Isaiah 49:19 כי חרבתיך ושׁממתיך וארץ הרסתיך כי עתה תצרי מיושׁב ורחקו מבלעיך׃
Isaiah 49:20 עוד יאמרו באזניך בני שׁכליך צר לי המקום גשׁה לי ואשׁבה׃
Isaiah 49:21 ואמרת בלבבך מי ילד לי את אלה ואני שׁכולה וגלמודה גלה וסורה ואלה מי גדל הן אני נשׁארתי לבדי אלה איפה הם׃
Isaiah 49:22 כה אמר אדני יהוה הנה אשׂא אל גוים ידי ואל עמים ארים נסי והביאו בניך בחצן ובנתיך על כתף תנשׂאנה׃
Isaiah 49:23 והיו מלכים אמניך ושׂרותיהם מיניקתיך אפים ארץ ישׁתחוו לך ועפר רגליך ילחכו וידעת כי אני יהוה אשׁר לא יבשׁו קוי׃
Isaiah 49:24 היקח מגבור מלקוח ואם שׁבי צדיק ימלט׃
Isaiah 49:25 כי כה אמר יהוה גם שׁבי גבור יקח ומלקוח עריץ ימלט ואת יריבך אנכי אריב ואת בניך אנכי אושׁיע׃
Isaiah 49:26 והאכלתי את מוניך את בשׂרם וכעסיס דמם ישׁכרון וידעו כל בשׂר כי אני יהוה מושׁיעך וגאלך אביר יעקב׃
Isaiah 50:1 כה אמר יהוה אי זה ספר כריתות אמכם אשׁר שׁלחתיה או מי מנושׁי אשׁר מכרתי אתכם לו הן בעונתיכם נמכרתם ובפשׁעיכם שׁלחה אמכם׃
Isaiah 50:2 מדוע באתי ואין אישׁ קראתי ואין עונה הקצור קצרה ידי מפדות ואם אין בי כח להציל הן בגערתי אחריב ים אשׂים נהרות מדבר תבאשׁ דגתם מאין מים ותמת בצמא׃
Isaiah 50:3 אלבישׁ שׁמים קדרות ושׂק אשׂים כסותם׃
Isaiah 50:4 אדני יהוה נתן לי לשׁון למודים לדעת לעות את יעף דבר יעיר בבקר בבקר יעיר לי אזן לשׁמע כלמודים׃
Isaiah 50:5 אדני יהוה פתח לי אזן ואנכי לא מריתי אחור לא נסוגתי׃
Isaiah 50:6 גוי נתתי למכים ולחיי למרטים פני לא הסתרתי מכלמות ורק׃
Isaiah 50:7 ואדני יהוה יעזר לי על כן לא נכלמתי על כן שׂמתי פני כחלמישׁ ואדע כי לא אבושׁ׃
Isaiah 50:8 קרוב מצדיקי מי יריב אתי נעמדה יחד מי בעל משׁפטי יגשׁ אלי׃
Isaiah 50:9 הן אדני יהוה יעזר לי מי הוא ירשׁיעני הן כלם כבגד יבלו עשׁ יאכלם׃
Isaiah 50:10 מי בכם ירא יהוה שׁמע בקול עבדו אשׁר הלך חשׁכים ואין נגה לו יבטח בשׁם יהוה וישׁען באלהיו׃
Isaiah 50:11 הן כלכם קדחי אשׁ מאזרי זיקות לכו באור אשׁכם ובזיקות בערתם מידי היתה זאת לכם למעצבה תשׁכבון׃
Isaiah 51:1 שׁמעו אלי רדפי צדק מבקשׁי יהוה הביטו אל צור חצבתם ואל מקבת בור נקרתם׃
Isaiah 51:2 הביטו אל אברהם אביכם ואל שׂרה תחוללכם כי אחד קראתיו ואברכהו וארבהו׃
Isaiah 51:3 כי נחם יהוה ציון נחם כל חרבתיה וישׂם מדברה כעדן וערבתה כגן יהוה שׂשׂון ושׂמחה ימצא בה תודה וקול זמרה׃
Isaiah 51:4 הקשׁיבו אלי עמי ולאומי אלי האזינו כי תורה מאתי תצא ומשׁפטי לאור עמים ארגיע׃
Isaiah 51:5 קרוב צדקי יצא ישׁעי וזרעי עמים ישׁפטו אלי איים יקוו ואל זרעי ייחלון׃
Isaiah 51:6 שׂאו לשׁמים עיניכם והביטו אל הארץ מתחת כי שׁמים כעשׁן נמלחו והארץ כבגד תבלה וישׁביה כמו כן ימותון וישׁועתי לעולם תהיה וצדקתי לא תחת׃
Isaiah 51:7 שׁמעו אלי ידעי צדק עם תורתי בלבם אל תיראו חרפת אנושׁ ומגדפתם אל תחתו׃
Isaiah 51:8 כי כבגד יאכלם עשׁ וכצמר יאכלם סס וצדקתי לעולם תהיה וישׁועתי לדור דורים׃
Isaiah 51:9 עורי עורי לבשׁי עז זרוע יהוה עורי כימי קדם דרות עולמים הלוא את היא המחצבת רהב מחוללת תנין׃
Isaiah 51:10 הלוא את היא המחרבת ים מי תהום רבה השׂמה מעמקי ים דרך לעבר גאולים׃
Isaiah 51:11 ופדויי יהוה ישׁובון ובאו ציון ברנה ושׂמחת עולם על ראשׁם שׂשׂון ושׂמחה ישׂיגון נסו יגון ואנחה׃
Isaiah 51:12 אנכי אנכי הוא מנחמכם מי את ותיראי מאנושׁ ימות ומבן אדם חציר ינתן׃
Isaiah 51:13 ותשׁכח יהוה עשׂך נוטה שׁמים ויסד ארץ ותפחד תמיד כל היום מפני חמת המציק כאשׁר כונן להשׁחית ואיה חמת המציק׃
Isaiah 51:14 מהר צעה להפתח ולא ימות לשׁחת ולא יחסר לחמו׃
Isaiah 51:15 ואנכי יהוה אלהיך רגע הים ויהמו גליו יהוה צבאות שׁמו׃
Isaiah 51:16 ואשׂים דברי בפיך ובצל ידי כסיתיך לנטע שׁמים וליסד ארץ ולאמר לציון עמי אתה׃
Isaiah 51:17 התעוררי התעוררי קומי ירושׁלם אשׁר שׁתית מיד יהוה את כוס חמתו את קבעת כוס התרעלה שׁתית מצית׃
Isaiah 51:18 אין מנהל לה מכל בנים ילדה ואין מחזיק בידה מכל בנים גדלה׃
Isaiah 51:19 שׁתים הנה קראתיך מי ינוד לך השׁד והשׁבר והרעב והחרב מי אנחמך׃
Isaiah 51:20 בניך עלפו שׁכבו בראשׁ כל חוצות כתוא מכמר המלאים חמת יהוה גערת אלהיך׃
Isaiah 51:21 לכן שׁמעי נא זאת עניה ושׁכרת ולא מיין׃
Isaiah 51:22 כה אמר אדניך יהוה ואלהיך יריב עמו הנה לקחתי מידך את כוס התרעלה את קבעת כוס חמתי לא תוסיפי לשׁתותה עוד׃
Isaiah 51:23 ושׂמתיה ביד מוגיך אשׁר אמרו לנפשׁך שׁחי ונעברה ותשׂימי כארץ גוך וכחוץ לעברים׃
Isaiah 52:1 עורי עורי לבשׁי עזך ציון לבשׁי בגדי תפארתך ירושׁלם עיר הקדשׁ כי לא יוסיף יבא בך עוד ערל וטמא׃
Isaiah 52:2 התנערי מעפר קומי שׁבי ירושׁלם התפתחו מוסרי צוארך שׁביה בת ציון׃
Isaiah 52:3 כי כה אמר יהוה חנם נמכרתם ולא בכסף תגאלו׃
Isaiah 52:4 כי כה אמר אדני יהוה מצרים ירד עמי בראשׁנה לגור שׁם ואשׁור באפס עשׁקו׃
Isaiah 52:5 ועתה מה לי פה נאם יהוה כי לקח עמי חנם משׁלו יהילילו נאם יהוה ותמיד כל היום שׁמי
Isaiah 52:6 לכן ידע עמי שׁמי לכן ביום ההוא כי אני הוא המדבר הנני׃
Isaiah 52:7 מה נאוו על ההרים רגלי מבשׂר משׁמיע שׁלום מבשׂר טוב משׁמיע ישׁועה אמר לציון מלך אלהיך׃
Isaiah 52:8 קול צפיך נשׂאו קול יחדו ירננו כי עין בעין יראו בשׁוב יהוה ציון׃
Isaiah 52:9 פצחו רננו יחדו חרבות ירושׁלם כי נחם יהוה עמו גאל ירושׁלם׃
Isaiah 52:10 חשׂף יהוה את זרוע קדשׁו לעיני כל הגוים וראו כל אפסי ארץ את ישׁועת אלהינו׃
Isaiah 52:11 סורו סורו צאו משׁם טמא אל תגעו צאו מתוכה הברו נשׂאי כלי יהוה׃
Isaiah 52:12 כי לא בחפזון תצאו ובמנוסה לא תלכון כי הלך לפניכם יהוה ומאספכם אלהי ישׂראל׃
Isaiah 52:13 הנה ישׂכיל עבדי ירום ונשׂא וגבה מאד׃
Isaiah 52:14 כאשׁר שׁממו עליך רבים כן משׁחת מאישׁ מראהו ותארו מבני אדם׃
Isaiah 52:15 כן יזה גוים רבים עליו יקפצו מלכים פיהם כי אשׁר לא ספר להם ראו ואשׁר לא שׁמעו התבוננו׃
Isaiah 53:1 מי האמין לשׁמעתנו וזרוע יהוה על מי נגלתה׃
Isaiah 53:2 ויעל כיונק לפניו וכשׁרשׁ מארץ ציה לא תאר לו ולא הדר ונראהו ולא מראה ונחמדהו׃
Isaiah 53:3 נבזה וחדל אישׁים אישׁ מכאבות וידוע חלי וכמסתר פנים ממנו נבזה ולא חשׁבנהו׃
Isaiah 53:4 אכן חלינו הוא נשׂא ומכאבינו סבלם ואנחנו חשׁבנהו נגוע מכה אלהים ומענה׃
Isaiah 53:5 והוא מחלל מפשׁענו מדכא מעונתינו מוסר שׁלומנו עליו ובחברתו נרפא׃
Isaiah 53:6 כלנו כצאן תעינו אישׁ לדרכו פנינו ויהוה הפגיע בו את עון כלנו׃
Isaiah 53:7 נגשׂ והוא נענה ולא יפתח פיו כשׂה לטבח יובל וכרחל לפני גזזיה נאלמה ולא יפתח פיו׃
Isaiah 53:8 מעצר וממשׁפט לקח ואת דורו מי ישׂוחח כי נגזר מארץ חיים מפשׁע עמי נגע׃
Isaiah 53:9 ויתן את רשׁעים קברו ואת עשׁיר במתיו על לא חמס עשׂה ולא מרמה בפיו׃
Isaiah 53:10 ויהוה חפץ דכאו החלי אם תשׂים אשׁם נפשׁו יראה זרע יאריך ימים וחפץ יהוה בידו יצלח׃
Isaiah 53:11 מעמל נפשׁו יראה ישׂבע בדעתו יצדיק צדיק עבדי לרבים ועונתם הוא יסבל׃
Isaiah 53:12 לכן אחלק לו ברבים ואת עצומים יחלק שׁלל תחת אשׁר הערה למות נפשׁו ואת פשׁעים נמנה והוא חטא רבים נשׂא ולפשׁעים יפגיע׃
Isaiah 54:1 רני עקרה לא ילדה פצחי רנה וצהלי לא חלה כי רבים בני שׁוממה מבני בעולה אמר יהוה׃
Isaiah 54:2 הרחיבי מקום אהלך ויריעות משׁכנותיך יטו אל תחשׂכי האריכי מיתריך ויתדתיך חזקי׃
Isaiah 54:3 כי ימין ושׂמאול תפרצי וזרעך גוים יירשׁ וערים נשׁמות יושׁיבו׃
Isaiah 54:4 אל תיראי כי לא תבושׁי ואל תכלמי כי לא תחפירי כי בשׁת עלומיך תשׁכחי וחרפת אלמנותיך לא תזכרי עוד׃
Isaiah 54:5 כי בעליך עשׂיך יהוה צבאות שׁמו וגאלך קדושׁ ישׂראל אלהי כל הארץ יקרא׃
Isaiah 54:6 כי כאשׁה עזובה ועצובת רוח קראך יהוה ואשׁת נעורים כי תמאס אמר אלהיך׃
Isaiah 54:7 ברגע קטן עזבתיך וברחמים גדלים אקבצך׃
Isaiah 54:8 בשׁצף קצף הסתרתי פני רגע ממך ובחסד עולם רחמתיך אמר גאלך יהוה׃
Isaiah 54:9 כי מי נח זאת לי אשׁר נשׁבעתי מעבר מי נח עוד על הארץ כן נשׁבעתי מקצף עליך ומגער׃
Isaiah 54:10 כי ההרים ימושׁו והגבעות תמוטנה וחסדי מאתך לא ימושׁ וברית שׁלומי לא תמוט אמר מרחמך יהוה׃
Isaiah 54:11 עניה סערה לא נחמה הנה אנכי מרביץ בפוך אבניך ויסדתיך בספירים׃
Isaiah 54:12 ושׂמתי כדכד שׁמשׁתיך ושׁעריך לאבני אקדח וכל גבולך לאבני חפץ׃
Isaiah 54:13 וכל בניך למודי יהוה ורב שׁלום בניך׃
Isaiah 54:14 בצדקה תכונני רחקי מעשׁק כי לא תיראי וממחתה כי לא תקרב אליך׃
Isaiah 54:15 הן גור יגור אפס מאותי מי גר אתך עליך יפול׃
Isaiah 54:16 הן אנכי בראתי חרשׁ נפח באשׁ פחם ומוציא כלי למעשׂהו ואנכי בראתי משׁחית לחבל׃
Isaiah 54:17 כל כלי יוצר עליך לא יצלח וכל לשׁון תקום אתך למשׁפט תרשׁיעי זאת נחלת עבדי יהוה וצדקתם מאתי נאם יהוה׃
Isaiah 55:1 הוי כל צמא לכו למים ואשׁר אין לו כסף לכו שׁברו ואכלו ולכו שׁברו בלוא כסף ובלוא מחיר יין וחלב׃
Isaiah 55:2 למה תשׁקלו כסף בלוא לחם ויגיעכם בלוא לשׂבעה שׁמעו שׁמוע אלי ואכלו טוב ותתענג בדשׁן נפשׁכם׃
Isaiah 55:3 הטו אזנכם ולכו אלי שׁמעו ותחי נפשׁכם ואכרתה לכם ברית עולם חסדי דוד הנאמנים׃
Isaiah 55:4 הן עד לאומים נתתיו נגיד ומצוה לאמים׃
Isaiah 55:5 הן גוי לא תדע תקרא וגוי לא ידעוך אליך ירוצו למען יהוה אלהיך ולקדושׁ ישׂראל כי פארך׃
Isaiah 55:6 דרשׁו יהוה בהמצאו קראהו בהיותו קרוב׃
Isaiah 55:7 יעזב רשׁע דרכו ואישׁ און מחשׁבתיו וישׁב אל יהוה וירחמהו ואל אלהינו כי ירבה לסלוח׃
Isaiah 55:8 כי לא מחשׁבותי מחשׁבותיכם ולא דרכיכם דרכי נאם יהוה׃
Isaiah 55:9 כי גבהו שׁמים מארץ כן גבהו דרכי מדרכיכם ומחשׁבתי ממחשׁבתיכם׃
Isaiah 55:10 כי כאשׁר ירד הגשׁם והשׁלג מן השׁמים ושׁמה לא ישׁוב כי אם הרוה את הארץ והולידה והצמיחה ונתן זרע לזרע ולחם לאכל׃
Isaiah 55:11 כן יהיה דברי אשׁר יצא מפי לא ישׁוב אלי ריקם כי אם עשׂה את אשׁר חפצתי והצליח אשׁר שׁלחתיו׃
Isaiah 55:12 כי בשׂמחה תצאו ובשׁלום תובלון ההרים והגבעות יפצחו לפניכם רנה וכל עצי השׂדה ימחאו כף׃
Isaiah 55:13 תחת הנעצוץ יעלה ברושׁ תחת הסרפד יעלה הדס והיה ליהוה לשׁם לאות עולם לא יכרת׃
Isaiah 56:1 כה אמר יהוה שׁמרו משׁפט ועשׂו צדקה כי קרובה ישׁועתי לבוא וצדקתי להגלות׃
Isaiah 56:2 אשׁרי אנושׁ יעשׂה זאת ובן אדם יחזיק בה שׁמר שׁבת מחללו ושׁמר ידו מעשׂות כל רע׃
Isaiah 56:3 ואל יאמר בן הנכר הנלוה אל יהוה לאמר הבדל יבדילני יהוה מעל עמו ואל יאמר הסריס הן אני עץ יבשׁ׃
Isaiah 56:4 כי כה אמר יהוה לסריסים אשׁר ישׁמרו את שׁבתותי ובחרו באשׁר חפצתי ומחזיקים בבריתי׃
Isaiah 56:5 ונתתי להם בביתי ובחומתי יד ושׁם טוב מבנים ומבנות שׁם עולם אתן לו אשׁר לא יכרת׃
Isaiah 56:6 ובני הנכר הנלוים על יהוה לשׁרתו ולאהבה את שׁם יהוה להיות לו לעבדים כל שׁמר שׁבת מחללו ומחזיקים בבריתי׃
Isaiah 56:7 והביאותים אל הר קדשׁי ושׂמחתים בבית תפלתי עולתיהם וזבחיהם לרצון על מזבחי כי ביתי בית תפלה יקרא לכל העמים׃
Isaiah 56:8 נאם אדני יהוה מקבץ נדחי ישׂראל עוד אקבץ עליו לנקבציו׃
Isaiah 56:9 כל חיתו שׂדי אתיו לאכל כל חיתו ביער׃
Isaiah 56:10 צפו עורים כלם לא ידעו כלם כלבים אלמים לא יוכלו לנבח הזים שׁכבים אהבי לנום׃
Isaiah 56:11 והכלבים עזי נפשׁ לא ידעו שׂבעה והמה רעים לא ידעו הבין כלם לדרכם פנו אישׁ לבצעו מקצהו׃
Isaiah 56:12 אתיו אקחה יין ונסבאה שׁכר והיה כזה יום מחר גדול יתר מאד׃
Isaiah 57:1 הצדיק אבד ואין אישׁ שׂם על לב ואנשׁי חסד נאספים באין מבין כי מפני הרעה נאסף הצדיק׃
Isaiah 57:2 יבוא שׁלום ינוחו על משׁכבותם הלך נכחו׃
Isaiah 57:3 ואתם קרבו הנה בני עננה זרע מנאף ותזנה׃
Isaiah 57:4 על מי תתענגו על מי תרחיבו פה תאריכו לשׁון הלוא אתם ילדי פשׁע זרע שׁקר׃
Isaiah 57:5 הנחמים באלים תחת כל עץ רענן שׁחטי הילדים בנחלים תחת סעפי הסלעים׃
Isaiah 57:6 בחלקי נחל חלקך הם הם גורלך גם להם שׁפכת נסך העלית מנחה העל אלה אנחם׃
Isaiah 57:7 על הר גבה ונשׂא שׂמת משׁכבך גם שׁם עלית לזבח זבח׃
Isaiah 57:8 ואחר הדלת והמזוזה שׂמת זכרונך כי מאתי גלית ותעלי הרחבת משׁכבך ותכרת לך מהם אהבת משׁכבם יד חזית׃
Isaiah 57:9 ותשׁרי למלך בשׁמן ותרבי רקחיך ותשׁלחי צריך עד מרחק ותשׁפילי עד שׁאול׃
Isaiah 57:10 ברב דרכך יגעת לא אמרת נואשׁ חית ידך מצאת על כן לא חלית׃
Isaiah 57:11 ואת מי דאגת ותיראי כי תכזבי ואותי לא זכרת לא שׂמת על לבך הלא אני מחשׁה ומעלם ואותי לא תיראי׃
Isaiah 57:12 אני אגיד צדקתך ואת מעשׂיך ולא יועילוך׃
Isaiah 57:13 בזעקך יצילך קבוציך ואת כלם ישׂא רוח יקח הבל והחוסה בי ינחל ארץ ויירשׁ הר קדשׁי׃
Isaiah 57:14 ואמר סלו סלו פנו דרך הרימו מכשׁול מדרך עמי׃
Isaiah 57:15 כי כה אמר רם ונשׂא שׁכן עד וקדושׁ שׁמו מרום וקדושׁ אשׁכון ואת דכא ושׁפל רוח להחיות רוח שׁפלים ולהחיות לב נדכאים׃
Isaiah 57:16 כי לא לעולם אריב ולא לנצח אקצוף כי רוח מלפני יעטוף ונשׁמות אני עשׂיתי׃
Isaiah 57:17 בעון בצעו קצפתי ואכהו הסתר ואקצף וילך שׁובב בדרך לבו׃
Isaiah 57:18 דרכיו ראיתי וארפאהו ואנחהו ואשׁלם נחמים לו ולאבליו׃
Isaiah 57:19 בורא נוב שׂפתים שׁלום שׁלום לרחוק ולקרוב אמר יהוה ורפאתיו׃
Isaiah 57:20 והרשׁעים כים נגרשׁ כי השׁקט לא יוכל ויגרשׁו מימיו רפשׁ וטיט׃
Isaiah 57:21 אין שׁלום אמר אלהי לרשׁעים׃
Isaiah 58:1 קרא בגרון אל תחשׂך כשׁופר הרם קולך והגד לעמי פשׁעם ולבית יעקב חטאתם׃
Isaiah 58:2 ואותי יום יום ידרשׁון ודעת דרכי יחפצון כגוי אשׁר צדקה עשׂה ומשׁפט אלהיו לא עזב ישׁאלוני משׁפטי צדק קרבת אלהים יחפצון׃
Isaiah 58:3 למה צמנו ולא ראית ענינו נפשׁנו ולא תדע הן ביום צמכם תמצאו חפץ וכל עצביכם תנגשׂו׃
Isaiah 58:4 הן לריב ומצה תצומו ולהכות באגרף רשׁע לא תצומו כיום להשׁמיע במרום קולכם׃
Isaiah 58:5 הכזה יהיה צום אבחרהו יום ענות אדם נפשׁו הלכף כאגמן ראשׁו ושׂק ואפר יציע הלזה תקרא צום ויום רצון ליהוה׃
Isaiah 58:6 הלוא זה צום אבחרהו פתח חרצבות רשׁע התר אגדות מוטה ושׁלח רצוצים חפשׁים וכל מוטה תנתקו׃
Isaiah 58:7 הלוא פרס לרעב לחמך ועניים מרודים תביא בית כי תראה ערם וכסיתו ומבשׂרך לא תתעלם׃
Isaiah 58:8 אז יבקע כשׁחר אורך וארכתך מהרה תצמח והלך לפניך צדקך כבוד יהוה יאספך׃
Isaiah 58:9 אז תקרא ויהוה יענה תשׁוע ויאמר הנני אם תסיר מתוכך מוטה שׁלח אצבע ודבר און׃
Isaiah 58:10 ותפק לרעב נפשׁך ונפשׁ נענה תשׂביע וזרח בחשׁך אורך ואפלתך כצהרים׃
Isaiah 58:11 ונחך יהוה תמיד והשׂביע בצחצחות נפשׁך ועצמתיך יחליץ והיית כגן רוה וכמוצא מים אשׁר לא יכזבו מימיו׃
Isaiah 58:12 ובנו ממך חרבות עולם מוסדי דור ודור תקומם וקרא לך גדר פרץ משׁבב נתיבות לשׁבת׃
Isaiah 58:13 אם תשׁיב משׁבת רגלך עשׂות חפציך ביום קדשׁי וקראת לשׁבת ענג לקדושׁ יהוה מכבד וכבדתו מעשׂות דרכיך ממצוא חפצך ודבר דבר׃
Isaiah 58:14 אז תתענג על יהוה והרכבתיך על במותי ארץ והאכלתיך נחלת יעקב אביך כי פי יהוה דבר׃
Isaiah 59:1 הן לא קצרה יד יהוה מהושׁיע ולא כבדה אזנו משׁמוע׃
Isaiah 59:2 כי אם עונתיכם היו מבדלים בינכם לבין אלהיכם וחטאותיכם הסתירו פנים מכם משׁמוע׃
Isaiah 59:3 כי כפיכם נגאלו בדם ואצבעותיכם בעון שׂפתותיכם דברו שׁקר לשׁונכם עולה תהגה׃
Isaiah 59:4 אין קרא בצדק ואין נשׁפט באמונה בטוח על תהו ודבר שׁוא הרו עמל והוליד און׃
Isaiah 59:5 ביצי צפעוני בקעו וקורי עכבישׁ יארגו האכל מביציהם ימות והזורה תבקע אפעה׃
Isaiah 59:6 קוריהם לא יהיו לבגד ולא יתכסו במעשׂיהם מעשׂיהם מעשׂי און ופעל חמס בכפיהם׃
Isaiah 59:7 רגליהם לרע ירצו וימהרו לשׁפך דם נקי מחשׁבותיהם מחשׁבות און שׁד ושׁבר במסלותם׃
Isaiah 59:8 דרך שׁלום לא ידעו ואין משׁפט במעגלותם נתיבותיהם עקשׁו להם כל דרך בה לא ידע שׁלום׃
Isaiah 59:9 על כן רחק משׁפט ממנו ולא תשׂיגנו צדקה נקוה לאור והנה חשׁך לנגהות באפלות נהלך׃
Isaiah 59:10 נגשׁשׁה כעורים קיר וכאין עינים נגשׁשׁה כשׁלנו בצהרים כנשׁף באשׁמנים כמתים׃
Isaiah 59:11 נהמה כדבים כלנו וכיונים הגה נהגה נקוה למשׁפט ואין לישׁועה רחקה ממנו׃
Isaiah 59:12 כי רבו פשׁעינו נגדך וחטאותינו ענתה בנו כי פשׁעינו אתנו ועונתינו ידענום׃
Isaiah 59:13 פשׁע וכחשׁ ביהוה ונסוג מאחר אלהינו דבר עשׁק וסרה הרו והגו מלב דברי שׁקר׃
Isaiah 59:14 והסג אחור משׁפט וצדקה מרחוק תעמד כי כשׁלה ברחוב אמת ונכחה לא תוכל לבוא׃
Isaiah 59:15 ותהי האמת נעדרת וסר מרע משׁתולל וירא יהוה וירע בעיניו כי אין משׁפט׃
Isaiah 59:16 וירא כי אין אישׁ וישׁתומם כי אין מפגיע ותושׁע לו זרעו וצדקתו היא סמכתהו׃
Isaiah 59:17 וילבשׁ צדקה כשׁרין וכובע ישׁועה בראשׁו וילבשׁ בגדי נקם תלבשׁת ויעט כמעיל קנאה׃
Isaiah 59:18 כעל גמלות כעל ישׁלם חמה לצריו גמול לאיביו לאיים גמול ישׁלם׃
Isaiah 59:19 וייראו ממערב את שׁם יהוה וממזרח שׁמשׁ את כבודו כי יבוא כנהר צר רוח יהוה נססה׃
Isaiah 59:20 ובא לציון גואל ולשׁבי פשׁע ביעקב נאם יהוה׃
Isaiah 59:21 ואני זאת בריתי אותם אמר יהוה רוחי אשׁר עליך ודברי אשׁר שׂמתי בפיך לא ימושׁו מפיך ומפי זרעך ומפי זרע זרעך אמר יהוה מעתה ועד עולם׃
Isaiah 60:1 קומי אורי כי בא אורך וכבוד יהוה עליך זרח׃
Isaiah 60:2 כי הנה החשׁך יכסה ארץ וערפל לאמים ועליך יזרח יהוה וכבודו עליך יראה׃
Isaiah 60:3 והלכו גוים לאורך ומלכים לנגה זרחך׃
Isaiah 60:4 שׂאי סביב עיניך וראי כלם נקבצו באו לך בניך מרחוק יבאו ובנתיך על צד תאמנה׃
Isaiah 60:5 אז תראי ונהרת ופחד ורחב לבבך כי יהפך עליך המון ים חיל גוים יבאו׃
Isaiah 60:6 שׁפעת גמלים תכסך בכרי מדין ועיפה כלם משׁבא יבאו זהב ולבונה ישׂאו ותהלת יהוה יבשׂרו׃
Isaiah 60:7 כל צאן קדר יקבצו לך אילי נביות ישׁרתונך יעלו על רצון מזבחי ובית תפארתי אפאר׃
Isaiah 60:8 מי אלה כעב תעופינה וכיונים אל ארבתיהם׃
Isaiah 60:9 כי לי איים יקוו ואניות תרשׁישׁ בראשׁנה להביא בניך מרחוק כספם וזהבם אתם לשׁם יהוה אלהיך ולקדושׁ ישׂראל כי פארך׃
Isaiah 60:10 ובנו בני נכר חמתיך ומלכיהם ישׁרתונך כי בקצפי הכיתיך וברצוני רחמתיך׃
Isaiah 60:11 ופתחו שׁעריך תמיד יומם ולילה לא יסגרו להביא אליך חיל גוים ומלכיהם נהוגים׃
Isaiah 60:12 כי הגוי והממלכה אשׁר לא יעבדוך יאבדו והגוים חרב יחרבו׃
Isaiah 60:13 כבוד הלבנון אליך יבוא ברושׁ תדהר ותאשׁור יחדו לפאר מקום מקדשׁי ומקום רגלי אכבד׃
Isaiah 60:14 והלכו אליך שׁחוח בני מעניך והשׁתחוו על כפות רגליך כל מנאציך וקראו לך עיר יהוה ציון קדושׁ ישׂראל׃
Isaiah 60:15 תחת היותך עזובה ושׂנואה ואין עובר ושׂמתיך לגאון עולם משׂושׂ דור ודור׃
Isaiah 60:16 וינקת חלב גוים ושׁד מלכים תינקי וידעת כי אני יהוה מושׁיעך וגאלך אביר יעקב׃
Isaiah 60:17 תחת הנחשׁת אביא זהב ותחת הברזל אביא כסף ותחת העצים נחשׁת ותחת האבנים ברזל ושׂמתי פקדתך שׁלום ונגשׂיך צדקה׃
Isaiah 60:18 לא ישׁמע עוד חמס בארצך שׁד ושׁבר בגבוליך וקראת ישׁועה חומתיך ושׁעריך תהלה׃
Isaiah 60:19 לא יהיה לך עוד השׁמשׁ לאור יומם ולנגה הירח לא יאיר לך והיה לך יהוה לאור עולם ואלהיך לתפארתך׃
Isaiah 60:20 לא יבוא עוד שׁמשׁך וירחך לא יאסף כי יהוה יהיה לך לאור עולם ושׁלמו ימי אבלך׃
Isaiah 60:21 ועמך כלם צדיקים לעולם יירשׁו ארץ נצר מטעו מעשׂה ידי להתפאר׃
Isaiah 60:22 הקטן יהיה לאלף והצעיר לגוי עצום אני יהוה בעתה אחישׁנה׃
Isaiah 61:1 רוח אדני יהוה עלי יען משׁח יהוה אתי לבשׂר ענוים שׁלחני לחבשׁ לנשׁברי לב לקרא לשׁבוים דרור ולאסורים פקח קוח׃
Isaiah 61:2 לקרא שׁנת רצון ליהוה ויום נקם לאלהינו לנחם כל אבלים׃
Isaiah 61:3 לשׂום לאבלי ציון לתת להם פאר תחת אפר שׁמן שׂשׂון תחת אבל מעטה תהלה תחת רוח כהה וקרא להם אילי הצדק מטע יהוה להתפאר׃
Isaiah 61:4 ובנו חרבות עולם שׁממות ראשׁנים יקוממו וחדשׁו ערי חרב שׁממות דור ודור׃
Isaiah 61:5 ועמדו זרים ורעו צאנכם ובני נכר אכריכם וכרמיכם׃
Isaiah 61:6 ואתם כהני יהוה תקראו משׁרתי אלהינו יאמר לכם חיל גוים תאכלו ובכבודם תתימרו׃
Isaiah 61:7 תחת בשׁתכם משׁנה וכלמה ירנו חלקם לכן בארצם משׁנה יירשׁו שׂמחת עולם תהיה׃
Isaiah 61:8 כי אני יהוה אהב משׁפט שׂנא גזל בעולה ונתתי פעלתם באמת וברית עולם אכרות׃
Isaiah 61:9 ונודע בגוים זרעם וצאצאיהם בתוך העמים כל ראיהם יכירום כי הם זרע ברך יהוה׃
Isaiah 61:10 שׂושׂ אשׂישׂ ביהוה תגל נפשׁי באלהי כי הלבישׁני בגדי ישׁע מעיל צדקה יעטני כחתן יכהן פאר וככלה תעדה כליה׃
Isaiah 61:11 כי כארץ תוציא צמחה וכגנה זרועיה תצמיח כן אדני יהוה יצמיח צדקה ותהלה נגד כל הגוים׃
Isaiah 62:1 למען ציון לא אחשׁה ולמען ירושׁלם לא אשׁקוט עד יצא כנגה צדקה וישׁועתה כלפיד יבער׃
Isaiah 62:2 וראו גוים צדקך וכל מלכים כבודך וקרא לך שׁם חדשׁ אשׁר פי יהוה יקבנו׃
Isaiah 62:3 והיית עטרת תפארת ביד יהוה וצנוף מלוכה בכף אלהיך׃
Isaiah 62:4 לא יאמר לך עוד עזובה ולארצך לא יאמר עוד שׁממה כי לך יקרא חפצי בה ולארצך בעולה כי חפץ יהוה בך וארצך תבעל׃
Isaiah 62:5 כי יבעל בחור בתולה יבעלוך בניך ומשׂושׂ חתן על כלה ישׂישׂ עליך אלהיך׃
Isaiah 62:6 על חומתיך ירושׁלם הפקדתי שׁמרים כל היום וכל הלילה תמיד לא יחשׁו המזכרים את יהוה אל דמי׃
Isaiah 62:7 ואל תתנו דמי לו עד יכונן ועד ישׂים את ירושׁלם תהלה בארץ׃
Isaiah 62:8 נשׁבע יהוה בימינו ובזרוע עזו אם אתן את דגנך עוד מאכל לאיביך ואם ישׁתו בני נכר תירושׁך אשׁר יגעת׃
Isaiah 62:9 כי מאספיו יאכלהו והללו את יהוה ומקבציו ישׁתהו בחצרות קדשׁי׃
Isaiah 62:10 עברו עברו בשׁערים פנו דרך העם סלו סלו המסלה סקלו מאבן הרימו נס על העמים׃
Isaiah 62:11 הנה יהוה השׁמיע אל קצה הארץ אמרו לבת ציון הנה ישׁעך בא הנה שׂכרו אתו ופעלתו לפניו׃
Isaiah 62:12 וקראו להם עם הקדשׁ גאולי יהוה ולך יקרא דרושׁה עיר לא נעזבה׃
Isaiah 63:1 מי זה בא מאדום חמוץ בגדים מבצרה זה הדור בלבושׁו צעה ברב כחו אני מדבר בצדקה רב להושׁיע׃
Isaiah 63:2 מדוע אדם ללבושׁך ובגדיך כדרך בגת׃
Isaiah 63:3 פורה דרכתי לבדי ומעמים אין אישׁ אתי ואדרכם באפי וארמסם בחמתי ויז נצחם על בגדי וכל מלבושׁי אגאלתי׃
Isaiah 63:4 כי יום נקם בלבי ושׁנת גאולי באה׃
Isaiah 63:5 ואביט ואין עזר ואשׁתומם ואין סומך ותושׁע לי זרעי וחמתי היא סמכתני׃
Isaiah 63:6 ואבוס עמים באפי ואשׁכרם בחמתי ואוריד לארץ נצחם׃
Isaiah 63:7 חסדי יהוה אזכיר תהלת יהוה כעל כל אשׁר גמלנו יהוה ורב טוב לבית ישׂראל אשׁר גמלם כרחמיו וכרב חסדיו׃
Isaiah 63:8 ויאמר אך עמי המה בנים לא ישׁקרו ויהי להם למושׁיע׃
Isaiah 63:9 בכל צרתם לא צר ומלאך פניו הושׁיעם באהבתו ובחמלתו הוא גאלם וינטלם וינשׂאם כל ימי עולם׃
Isaiah 63:10 והמה מרו ועצבו את רוח קדשׁו ויהפך להם לאויב הוא נלחם׃
Isaiah 63:11 ויזכר ימי עולם משׁה עמו איה המעלם מים את רעי צאנו איה השׂם בקרבו את רוח קדשׁו׃
Isaiah 63:12 מוליך לימין משׁה זרוע תפארתו בוקע מים מפניהם לעשׂות לו שׁם עולם׃
Isaiah 63:13 מוליכם בתהמות כסוס במדבר לא יכשׁלו׃
Isaiah 63:14 כבהמה בבקעה תרד רוח יהוה תניחנו כן נהגת עמך לעשׂות לך שׁם תפארת׃
Isaiah 63:15 הבט משׁמים וראה מזבל קדשׁך ותפארתך איה קנאתך וגבורתך המון מעיך ורחמיך אלי התאפקו׃
Isaiah 63:16 כי אתה אבינו כי אברהם לא ידענו וישׂראל לא יכירנו אתה יהוה אבינו גאלנו מעולם שׁמך׃
Isaiah 63:17 למה תתענו יהוה מדרכיך תקשׁיח לבנו מיראתך שׁוב למען עבדיך שׁבטי נחלתך׃
Isaiah 63:18 למצער ירשׁו עם קדשׁך צרינו בוססו מקדשׁך׃
Isaiah 63:19 היינו מעולם לא משׁלת בם לא נקרא שׁמך׃
Isaiah 64:1 (63:19) עליהם לוא קרעת שׁמים ירדת מפניך הרים נזלו
Isaiah 64:2 (64:1) כקדח אשׁ המסים מים תבעה אשׁ להודיע שׁמך לצריך מפניך גוים ירגזו׃
Isaiah 64:3 (64:2) בעשׂותך נוראות לא נקוה ירדת מפניך הרים נזלו׃
Isaiah 64:4 (64:3) ומעולם לא שׁמעו לא האזינו עין לא ראתה אלהים זולתך יעשׂה למחכה׃
Isaiah 64:5 (64:4) פגעת את שׂשׂ ועשׂה צדק בדרכיך יזכרוך הן אתה קצפת ונחטא בהם עולם ונושׁע׃
Isaiah 64:6 (64:5) ונהי כטמא כלנו וכבגד עדים כל צדקתינו ונבל כעלה כלנו ועוננו כרוח ישׂאנו׃
Isaiah 64:7 (64:6) ואין קורא בשׁמך מתעורר להחזיק בך כי הסתרת פניך ממנו ותמוגנו ביד עוננו׃
Isaiah 64:8 (64:7) ועתה יהוה אבינו אתה אנחנו החמר ואתה יצרנו ומעשׂה ידך כלנו׃
Isaiah 64:9 (64:8) אל תקצף יהוה עד מאד ואל לעד תזכר עון הן הבט נא עמך כלנו׃
Isaiah 64:10 (64:9) ערי קדשׁך היו מדבר ציון מדבר היתה ירושׁלם שׁממה׃
Isaiah 64:11 (64:10) בית קדשׁנו ותפארתנו אשׁר הללוך אבתינו היה לשׂרפת אשׁ וכל מחמדינו היה לחרבה׃
Isaiah 64:12 (64:11) העל אלה תתאפק יהוה תחשׁה ותעננו עד מאד׃
Isaiah 65:1 נדרשׁתי ללוא שׁאלו נמצאתי ללא בקשׁני אמרתי הנני הנני אל גוי לא קרא בשׁמי׃
Isaiah 65:2 פרשׂתי ידי כל היום אל עם סורר ההלכים הדרך לא טוב אחר מחשׁבתיהם׃
Isaiah 65:3 העם המכעיסים אותי על פני תמיד זבחים בגנות ומקטרים על הלבנים׃
Isaiah 65:4 הישׁבים בקברים ובנצורים ילינו האכלים בשׂר החזיר ופרק פגלים כליהם׃
Isaiah 65:5 האמרים קרב אליך אל תגשׁ בי כי קדשׁתיך אלה עשׁן באפי אשׁ יקדת כל היום׃
Isaiah 65:6 הנה כתובה לפני לא אחשׂה כי אם שׁלמתי ושׁלמתי על חיקם׃
Isaiah 65:7 עונתיכם ועונת אבותיכם יחדו אמר יהוה אשׁר קטרו על ההרים ועל הגבעות חרפוני ומדתי פעלתם ראשׁנה על חיקם׃
Isaiah 65:8 כה אמר יהוה כאשׁר ימצא התירושׁ באשׁכול ואמר אל תשׁחיתהו כי ברכה בו כן אעשׂה למען עבדי לבלתי השׁחית הכל׃
Isaiah 65:9 והוצאתי מיעקב זרע ומיהודה יורשׁ הרי וירשׁוה בחירי ועבדי ישׁכנו שׁמה׃
Isaiah 65:10 והיה השׁרון לנוה צאן ועמק עכור לרבץ בקר לעמי אשׁר דרשׁוני׃
Isaiah 65:11 ואתם עזבי יהוה השׁכחים את הר קדשׁי הערכים לגד שׁלחן והממלאים למני ממסך׃
Isaiah 65:12 ומניתי אתכם לחרב וכלכם לטבח תכרעו יען קראתי ולא עניתם דברתי ולא שׁמעתם ותעשׂו הרע בעיני ובאשׁר לא חפצתי בחרתם׃
Isaiah 65:13 לכן כה אמר אדני יהוה הנה עבדי יאכלו ואתם תרעבו הנה עבדי ישׁתו ואתם תצמאו הנה עבדי ישׂמחו ואתם תבשׁו׃
Isaiah 65:14 הנה עבדי ירנו מטוב לב ואתם תצעקו מכאב לב ומשׁבר רוח תילילו׃
Isaiah 65:15 והנחתם שׁמכם לשׁבועה לבחירי והמיתך אדני יהוה ולעבדיו יקרא שׁם אחר׃
Isaiah 65:16 אשׁר המתברך בארץ יתברך באלהי אמן והנשׁבע בארץ ישׁבע באלהי אמן כי נשׁכחו הצרות הראשׁנות וכי נסתרו מעיני׃
Isaiah 65:17 כי הנני בורא שׁמים חדשׁים וארץ חדשׁה ולא תזכרנה הראשׁנות ולא תעלינה על לב׃
Isaiah 65:18 כי אם שׂישׂו וגילו עדי עד אשׁר אני בורא כי הנני בורא את ירושׁלם גילה ועמה משׂושׂ׃
Isaiah 65:19 וגלתי בירושׁלם ושׂשׂתי בעמי ולא ישׁמע בה עוד קול בכי וקול זעקה׃
Isaiah 65:20 לא יהיה משׁם עוד עול ימים וזקן אשׁר לא ימלא את ימיו כי הנער בן מאה שׁנה ימות והחוטא בן מאה שׁנה יקלל׃
Isaiah 65:21 ובנו בתים וישׁבו ונטעו כרמים ואכלו פרים׃
Isaiah 65:22 לא יבנו ואחר ישׁב לא יטעו ואחר יאכל כי כימי העץ ימי עמי ומעשׂה ידיהם יבלו בחירי׃
Isaiah 65:23 לא ייגעו לריק ולא ילדו לבהלה כי זרע ברוכי יהוה המה וצאצאיהם אתם׃
Isaiah 65:24 והיה טרם יקראו ואני אענה עוד הם מדברים ואני אשׁמע׃
Isaiah 65:25 זאב וטלה ירעו כאחד ואריה כבקר יאכל תבן ונחשׁ עפר לחמו לא ירעו ולא ישׁחיתו בכל הר קדשׁי אמר יהוה׃
Isaiah 66:1 כה אמר יהוה השׁמים כסאי והארץ הדם רגלי אי זה בית אשׁר תבנו לי ואי זה מקום מנוחתי׃
Isaiah 66:2 ואת כל אלה ידי עשׂתה ויהיו כל אלה נאם יהוה ואל זה אביט אל עני ונכה רוח וחרד על דברי׃
Isaiah 66:3 שׁוחט השׁור מכה אישׁ זובח השׂה ערף כלב מעלה מנחה דם חזיר מזכיר לבנה מברך און גם המה בחרו בדרכיהם ובשׁקוציהם נפשׁם חפצה׃
Isaiah 66:4 גם אני אבחר בתעלליהם ומגורתם אביא להם יען קראתי ואין עונה דברתי ולא שׁמעו ויעשׂו הרע בעיני ובאשׁר לא חפצתי בחרו׃
Isaiah 66:5 שׁמעו דבר יהוה החרדים אל דברו אמרו אחיכם שׂנאיכם מנדיכם למען שׁמי יכבד יהוה ונראה בשׂמחתכם והם יבשׁו׃
Isaiah 66:6 קול שׁאון מעיר קול מהיכל קול יהוה משׁלם גמול לאיביו׃
Isaiah 66:7 בטרם תחיל ילדה בטרם יבוא חבל לה והמליטה זכר׃
Isaiah 66:8 מי שׁמע כזאת מי ראה כאלה היוחל ארץ ביום אחד אם יולד גוי פעם אחת כי חלה גם ילדה ציון את בניה׃
Isaiah 66:9 האני אשׁביר ולא אוליד יאמר יהוה אם אני המוליד ועצרתי אמר אלהיך׃
Isaiah 66:10 שׂמחו את ירושׁלם וגילו בה כל אהביה שׂישׂו אתה משׂושׂ כל המתאבלים עליה׃
Isaiah 66:11 למען תינקו ושׂבעתם משׁד תנחמיה למען תמצו והתענגתם מזיז כבודה׃
Isaiah 66:12 כי כה אמר יהוה הנני נטה אליה כנהר שׁלום וכנחל שׁוטף כבוד גוים וינקתם על צד תנשׂאו ועל ברכים תשׁעשׁעו׃
Isaiah 66:13 כאישׁ אשׁר אמו תנחמנו כן אנכי אנחמכם ובירושׁלם תנחמו׃
Isaiah 66:14 וראיתם ושׂשׂ לבכם ועצמותיכם כדשׁא תפרחנה ונודעה יד יהוה את עבדיו וזעם את איביו׃
Isaiah 66:15 כי הנה יהוה באשׁ יבוא וכסופה מרכבתיו להשׁיב בחמה אפו וגערתו בלהבי אשׁ׃
Isaiah 66:16 כי באשׁ יהוה נשׁפט ובחרבו את כל בשׂר ורבו חללי יהוה׃
Isaiah 66:17 המתקדשׁים והמטהרים אל הגנות אחר אחד בתוך אכלי בשׂר החזיר והשׁקץ והעכבר יחדו יספו נאם יהוה׃
Isaiah 66:18 ואנכי מעשׂיהם ומחשׁבתיהם באה לקבץ את כל הגוים והלשׁנות ובאו וראו את כבודי׃
Isaiah 66:19 ושׂמתי בהם אות ושׁלחתי מהם פליטים אל הגוים תרשׁישׁ פול ולוד משׁכי קשׁת תבל ויון האיים הרחקים אשׁר לא שׁמעו את שׁמעי ולא ראו את כבודי והגידו את כבודי בגוים׃
Isaiah 66:20 והביאו את כל אחיכם מכל הגוים מנחה ליהוה בסוסים וברכב ובצבים ובפרדים ובכרכרות על הר קדשׁי ירושׁלם אמר יהוה כאשׁר יביאו בני ישׂראל את המנחה בכלי טהור בית יהוה׃
Isaiah 66:21 וגם מהם אקח לכהנים ללוים אמר יהוה׃
Isaiah 66:22 כי כאשׁר השׁמים החדשׁים והארץ החדשׁה אשׁר אני עשׂה עמדים לפני נאם יהוה כן יעמד זרעכם ושׁמכם׃
Isaiah 66:23 והיה מדי חדשׁ בחדשׁו ומדי שׁבת בשׁבתו יבוא כל בשׂר להשׁתחות לפני אמר יהוה׃
Isaiah 66:24 ויצאו וראו בפגרי האנשׁים הפשׁעים בי כי תולעתם לא תמות ואשׁם לא תכבה והיו דראון לכל בשׂר׃
Jeremiah 1:1 דברי ירמיהו בן חלקיהו מן הכהנים אשׁר בענתות בארץ בנימן׃
Jeremiah 1:2 אשׁר היה דבר יהוה אליו בימי יאשׁיהו בן אמון מלך יהודה בשׁלשׁ עשׂרה שׁנה למלכו׃
Jeremiah 1:3 ויהי בימי יהויקים בן יאשׁיהו מלך יהודה עד תם עשׁתי עשׂרה שׁנה לצדקיהו בן יאשׁיהו מלך יהודה עד גלות ירושׁלם בחדשׁ החמישׁי׃
Jeremiah 1:4 ויהי דבר יהוה אלי לאמר׃
Jeremiah 1:5 בטרם אצורך בבטן ידעתיך ובטרם תצא מרחם הקדשׁתיך נביא לגוים נתתיך׃
Jeremiah 1:6 ואמר אהה אדני יהוה הנה לא ידעתי דבר כי נער אנכי׃
Jeremiah 1:7 ויאמר יהוה אלי אל תאמר נער אנכי כי על כל אשׁר אשׁלחך תלך ואת כל אשׁר אצוך תדבר׃
Jeremiah 1:8 אל תירא מפניהם כי אתך אני להצלך נאם יהוה׃
Jeremiah 1:9 וישׁלח יהוה את ידו ויגע על פי ויאמר יהוה אלי הנה נתתי דברי בפיך׃
Jeremiah 1:10 ראה הפקדתיך היום הזה על הגוים ועל הממלכות לנתושׁ ולנתוץ ולהאביד ולהרוס לבנות ולנטוע׃
Jeremiah 1:11 ויהי דבר יהוה אלי לאמר מה אתה ראה ירמיהו ואמר מקל שׁקד אני ראה׃
Jeremiah 1:12 ויאמר יהוה אלי היטבת לראות כי שׁקד אני על דברי לעשׂתו׃
Jeremiah 1:13 ויהי דבר יהוה אלי שׁנית לאמר מה אתה ראה ואמר סיר נפוח אני ראה ופניו מפני צפונה׃
Jeremiah 1:14 ויאמר יהוה אלי מצפון תפתח הרעה על כל ישׁבי הארץ׃
Jeremiah 1:15 כי הנני קרא לכל משׁפחות ממלכות צפונה נאם יהוה ובאו ונתנו אישׁ כסאו פתח שׁערי ירושׁלם ועל כל חומתיה סביב ועל כל ערי יהודה׃
Jeremiah 1:16 ודברתי משׁפטי אותם על כל רעתם אשׁר עזבוני ויקטרו לאלהים אחרים וישׁתחוו למעשׂי ידיהם׃
Jeremiah 1:17 ואתה תאזר מתניך וקמת ודברת אליהם את כל אשׁר אנכי אצוך אל תחת מפניהם פן אחתך לפניהם׃
Jeremiah 1:18 ואני הנה נתתיך היום לעיר מבצר ולעמוד ברזל ולחמות נחשׁת על כל הארץ למלכי יהודה לשׂריה לכהניה ולעם הארץ׃
Jeremiah 1:19 ונלחמו אליך ולא יוכלו לך כי אתך אני נאם יהוה להצילך׃
Jeremiah 2:1 ויהי דבר יהוה אלי לאמר׃
Jeremiah 2:2 הלך וקראת באזני ירושׁלם לאמר כה אמר יהוה זכרתי לך חסד נעוריך אהבת כלולתיך לכתך אחרי במדבר בארץ לא זרועה׃
Jeremiah 2:3 קדשׁ ישׂראל ליהוה ראשׁית תבואתה כל אכליו יאשׁמו רעה תבא אליהם נאם יהוה׃
Jeremiah 2:4 שׁמעו דבר יהוה בית יעקב וכל משׁפחות בית ישׂראל׃
Jeremiah 2:5 כה אמר יהוה מה מצאו אבותיכם בי עול כי רחקו מעלי וילכו אחרי ההבל ויהבלו׃
Jeremiah 2:6 ולא אמרו איה יהוה המעלה אתנו מארץ מצרים המוליך אתנו במדבר בארץ ערבה ושׁוחה בארץ ציה וצלמות בארץ לא עבר בה אישׁ ולא ישׁב אדם שׁם׃
Jeremiah 2:7 ואביא אתכם אל ארץ הכרמל לאכל פריה וטובה ותבאו ותטמאו את ארצי ונחלתי שׂמתם לתועבה׃
Jeremiah 2:8 הכהנים לא אמרו איה יהוה ותפשׂי התורה לא ידעוני והרעים פשׁעו בי והנביאים נבאו בבעל ואחרי לא יועלו הלכו׃
Jeremiah 2:9 לכן עד אריב אתכם נאם יהוה ואת בני בניכם אריב׃
Jeremiah 2:10 כי עברו איי כתיים וראו וקדר שׁלחו והתבוננו מאד וראו הן היתה כזאת׃
Jeremiah 2:11 ההימיר גוי אלהים והמה לא אלהים ועמי המיר כבודו בלוא יועיל׃
Jeremiah 2:12 שׁמו שׁמים על זאת ושׂערו חרבו מאד נאם יהוה׃
Jeremiah 2:13 כי שׁתים רעות עשׂה עמי אתי עזבו מקור מים חיים לחצב להם בארות בארת נשׁברים אשׁר לא יכלו המים׃
Jeremiah 2:14 העבד ישׂראל אם יליד בית הוא מדוע היה לבז׃
Jeremiah 2:15 עליו ישׁאגו כפרים נתנו קולם וישׁיתו ארצו לשׁמה עריו נצתה מבלי ישׁב׃
Jeremiah 2:16 גם בני נף ותחפנס ירעוך קדקד׃
Jeremiah 2:17 הלוא זאת תעשׂה לך עזבך את יהוה אלהיך בעת מוליכך בדרך׃
Jeremiah 2:18 ועתה מה לך לדרך מצרים לשׁתות מי שׁחור ומה לך לדרך אשׁור לשׁתות מי נהר׃
Jeremiah 2:19 תיסרך רעתך ומשׁבותיך תוכחך ודעי וראי כי רע ומר עזבך את יהוה אלהיך ולא פחדתי אליך נאם אדני יהוה צבאות׃
Jeremiah 2:20 כי מעולם שׁברתי עלך נתקתי מוסרתיך ותאמרי לא אעבד כי על כל גבעה גבהה ותחת כל עץ רענן את צעה זנה׃
Jeremiah 2:21 ואנכי נטעתיך שׂרק כלה זרע אמת ואיך נהפכת לי סורי הגפן נכריה׃
Jeremiah 2:22 כי אם תכבסי בנתר ותרבי לך ברית נכתם עונך לפני נאם אדני יהוה׃
Jeremiah 2:23 איך תאמרי לא נטמאתי אחרי הבעלים לא הלכתי ראי דרכך בגיא דעי מה עשׂית בכרה קלה משׂרכת דרכיה׃
Jeremiah 2:24 פרה למד מדבר באות נפשׁו שׁאפה רוח תאנתה מי ישׁיבנה כל מבקשׁיה לא ייעפו בחדשׁה ימצאונה׃
Jeremiah 2:25 מנעי רגלך מיחף וגורנך מצמאה ותאמרי נואשׁ לוא כי אהבתי זרים ואחריהם אלך׃
Jeremiah 2:26 כבשׁת גנב כי ימצא כן הבישׁו בית ישׂראל המה מלכיהם שׂריהם וכהניהם ונביאיהם׃
Jeremiah 2:27 אמרים לעץ אבי אתה ולאבן את ילדתני כי פנו אלי ערף ולא פנים ובעת רעתם יאמרו קומה והושׁיענו׃
Jeremiah 2:28 ואיה אלהיך אשׁר עשׂית לך יקומו אם יושׁיעוך בעת רעתך כי מספר עריך היו אלהיך יהודה׃
Jeremiah 2:29 למה תריבו אלי כלכם פשׁעתם בי נאם יהוה׃
Jeremiah 2:30 לשׁוא הכיתי את בניכם מוסר לא לקחו אכלה חרבכם נביאיכם כאריה משׁחית׃
Jeremiah 2:31 הדור אתם ראו דבר יהוה המדבר הייתי לישׂראל אם ארץ מאפליה מדוע אמרו עמי רדנו לוא נבוא עוד אליך׃
Jeremiah 2:32 התשׁכח בתולה עדיה כלה קשׁריה ועמי שׁכחוני ימים אין מספר׃
Jeremiah 2:33 מה תיטבי דרכך לבקשׁ אהבה לכן גם את הרעות למדתי את דרכיך׃
Jeremiah 2:34 גם בכנפיך נמצאו דם נפשׁות אביונים נקיים לא במחתרת מצאתים כי על כל אלה׃
Jeremiah 2:35 ותאמרי כי נקיתי אך שׁב אפו ממני הנני נשׁפט אותך על אמרך לא חטאתי׃
Jeremiah 2:36 מה תזלי מאד לשׁנות את דרכך גם ממצרים תבושׁי כאשׁר בשׁת מאשׁור׃
Jeremiah 2:37 גם מאת זה תצאי וידיך על ראשׁך כי מאס יהוה במבטחיך ולא תצליחי׃
Jeremiah 3:1 לאמר הן ישׁלח אישׁ את אשׁתו והלכה מאתו והיתה לאישׁ אחר הישׁוב אליה עוד הלוא חנוף תחנף הארץ ההיא ואת זנית רעים רבים ושׁוב אלי נאם יהוה׃
Jeremiah 3:2 שׂאי עיניך על שׁפים וראי איפה לא שׁגלת על דרכים ישׁבת להם כערבי במדבר ותחניפי ארץ בזנותיך וברעתך׃
Jeremiah 3:3 וימנעו רבבים ומלקושׁ לוא היה ומצח אשׁה זונה היה לך מאנת הכלם׃
Jeremiah 3:4 הלוא מעתה קראתי לי אבי אלוף נערי אתה׃
Jeremiah 3:5 הינטר לעולם אם ישׁמר לנצח הנה דברתי ותעשׂי הרעות ותוכל׃
Jeremiah 3:6 ויאמר יהוה אלי בימי יאשׁיהו המלך הראית אשׁר עשׂתה משׁבה ישׂראל הלכה היא על כל הר גבה ואל תחת כל עץ רענן ותזני שׁם׃
Jeremiah 3:7 ואמר אחרי עשׂותה את כל אלה אלי תשׁוב ולא שׁבה ותראה בגודה אחותה יהודה׃
Jeremiah 3:8 וארא כי על כל אדות אשׁר נאפה משׁבה ישׂראל שׁלחתיה ואתן את ספר כריתתיה אליה ולא יראה בגדה יהודה אחותה ותלך ותזן גם היא׃
Jeremiah 3:9 והיה מקל זנותה ותחנף את הארץ ותנאף את האבן ואת העץ׃
Jeremiah 3:10 וגם בכל זאת לא שׁבה אלי בגודה אחותה יהודה בכל לבה כי אם בשׁקר נאם יהוה׃
Jeremiah 3:11 ויאמר יהוה אלי צדקה נפשׁה משׁבה ישׂראל מבגדה יהודה׃
Jeremiah 3:12 הלך וקראת את הדברים האלה צפונה ואמרת שׁובה משׁבה ישׂראל נאם יהוה לוא אפיל פני בכם כי חסיד אני נאם יהוה לא אטור לעולם׃
Jeremiah 3:13 אך דעי עונך כי ביהוה אלהיך פשׁעת ותפזרי את דרכיך לזרים תחת כל עץ רענן ובקולי לא שׁמעתם נאם יהוה׃
Jeremiah 3:14 שׁובו בנים שׁובבים נאם יהוה כי אנכי בעלתי בכם ולקחתי אתכם אחד מעיר ושׁנים ממשׁפחה והבאתי אתכם ציון׃
Jeremiah 3:15 ונתתי לכם רעים כלבי ורעו אתכם דעה והשׂכיל׃
Jeremiah 3:16 והיה כי תרבו ופריתם בארץ בימים ההמה נאם יהוה לא יאמרו עוד ארון ברית יהוה ולא יעלה על לב ולא יזכרו בו ולא יפקדו ולא יעשׂה עוד׃
Jeremiah 3:17 בעת ההיא יקראו לירושׁלם כסא יהוה ונקוו אליה כל הגוים לשׁם יהוה לירושׁלם ולא ילכו עוד אחרי שׁררות לבם הרע׃
Jeremiah 3:18 בימים ההמה ילכו בית יהודה על בית ישׂראל ויבאו יחדו מארץ צפון על הארץ אשׁר הנחלתי את אבותיכם׃
Jeremiah 3:19 ואנכי אמרתי איך אשׁיתך בבנים ואתן לך ארץ חמדה נחלת צבי צבאות גוים ואמר אבי תקראו לי ומאחרי לא תשׁובו׃
Jeremiah 3:20 אכן בגדה אשׁה מרעה כן בגדתם בי בית ישׂראל נאם יהוה׃
Jeremiah 3:21 קול על שׁפיים נשׁמע בכי תחנוני בני ישׂראל כי העוו את דרכם שׁכחו את יהוה אלהיהם׃
Jeremiah 3:22 שׁובו בנים שׁובבים ארפה משׁובתיכם הננו אתנו לך כי אתה יהוה אלהינו׃
Jeremiah 3:23 אכן לשׁקר מגבעות המון הרים אכן ביהוה אלהינו תשׁועת ישׂראל׃
Jeremiah 3:24 והבשׁת אכלה את יגיע אבותינו מנעורינו את צאנם ואת בקרם את בניהם ואת בנותיהם׃
Jeremiah 3:25 נשׁכבה בבשׁתנו ותכסנו כלמתנו כי ליהוה אלהינו חטאנו אנחנו ואבותינו מנעורינו ועד היום הזה ולא שׁמענו בקול יהוה אלהינו׃
Jeremiah 4:1 אם תשׁוב ישׂראל נאם יהוה אלי תשׁוב ואם תסיר שׁקוציך מפני ולא תנוד׃
Jeremiah 4:2 ונשׁבעת חי יהוה באמת במשׁפט ובצדקה והתברכו בו גוים ובו יתהללו׃
Jeremiah 4:3 כי כה אמר יהוה לאישׁ יהודה ולירושׁלם נירו לכם ניר ואל תזרעו אל קוצים׃
Jeremiah 4:4 המלו ליהוה והסרו ערלות לבבכם אישׁ יהודה וישׁבי ירושׁלם פן תצא כאשׁ חמתי ובערה ואין מכבה מפני רע מעלליכם׃
Jeremiah 4:5 הגידו ביהודה ובירושׁלם השׁמיעו ואמרו ותקעו שׁופר בארץ קראו מלאו ואמרו האספו ונבואה אל ערי המבצר׃
Jeremiah 4:6 שׂאו נס ציונה העיזו אל תעמדו כי רעה אנכי מביא מצפון ושׁבר גדול׃
Jeremiah 4:7 עלה אריה מסבכו ומשׁחית גוים נסע יצא ממקמו לשׂום ארצך לשׁמה עריך תצינה מאין יושׁב׃
Jeremiah 4:8 על זאת חגרו שׂקים ספדו והילילו כי לא שׁב חרון אף יהוה ממנו׃
Jeremiah 4:9 והיה ביום ההוא נאם יהוה יאבד לב המלך ולב השׂרים ונשׁמו הכהנים והנביאים יתמהו׃
Jeremiah 4:10 ואמר אהה אדני יהוה אכן השׁא השׁאת לעם הזה ולירושׁלם לאמר שׁלום יהיה לכם ונגעה חרב עד הנפשׁ׃
Jeremiah 4:11 בעת ההיא יאמר לעם הזה ולירושׁלם רוח צח שׁפיים במדבר דרך בת עמי לוא לזרות ולוא להבר׃
Jeremiah 4:12 רוח מלא מאלה יבוא לי עתה גם אני אדבר משׁפטים אותם׃
Jeremiah 4:13 הנה כעננים יעלה וכסופה מרכבותיו קלו מנשׁרים סוסיו אוי לנו כי שׁדדנו׃
Jeremiah 4:14 כבסי מרעה לבך ירושׁלם למען תושׁעי עד מתי תלין בקרבך מחשׁבות אונך׃
Jeremiah 4:15 כי קול מגיד מדן ומשׁמיע און מהר אפרים׃
Jeremiah 4:16 הזכירו לגוים הנה השׁמיעו על ירושׁלם נצרים באים מארץ המרחק ויתנו על ערי יהודה קולם׃
Jeremiah 4:17 כשׁמרי שׂדי היו עליה מסביב כי אתי מרתה נאם יהוה׃
Jeremiah 4:18 דרכך ומעלליך עשׂו אלה לך זאת רעתך כי מר כי נגע עד לבך׃
Jeremiah 4:19 מעי מעי אחולה קירות לבי המה לי לבי לא אחרישׁ כי קול שׁופר שׁמעתי נפשׁי תרועת מלחמה׃
Jeremiah 4:20 שׁבר על שׁבר נקרא כי שׁדדה כל הארץ פתאם שׁדדו אהלי רגע יריעתי׃
Jeremiah 4:21 עד מתי אראה נס אשׁמעה קול שׁופר׃
Jeremiah 4:22 כי אויל עמי אותי לא ידעו בנים סכלים המה ולא נבונים המה חכמים המה להרע ולהיטיב לא ידעו׃
Jeremiah 4:23 ראיתי את הארץ והנה תהו ובהו ואל השׁמים ואין אורם׃
Jeremiah 4:24 ראיתי ההרים והנה רעשׁים וכל הגבעות התקלקלו׃
Jeremiah 4:25 ראיתי והנה אין האדם וכל עוף השׁמים נדדו׃
Jeremiah 4:26 ראיתי והנה הכרמל המדבר וכל עריו נתצו מפני יהוה מפני חרון אפו׃
Jeremiah 4:27 כי כה אמר יהוה שׁממה תהיה כל הארץ וכלה לא אעשׂה׃
Jeremiah 4:28 על זאת תאבל הארץ וקדרו השׁמים ממעל על כי דברתי זמתי ולא נחמתי ולא אשׁוב ממנה׃
Jeremiah 4:29 מקול פרשׁ ורמה קשׁת ברחת כל העיר באו בעבים ובכפים עלו כל העיר עזובה ואין יושׁב בהן אישׁ׃
Jeremiah 4:30 ואתי שׁדוד מה תעשׂי כי תלבשׁי שׁני כי תעדי עדי זהב כי תקרעי בפוך עיניך לשׁוא תתיפי מאסו בך עגבים נפשׁך יבקשׁו׃
Jeremiah 4:31 כי קול כחולה שׁמעתי צרה כמבכירה קול בת ציון תתיפח תפרשׂ כפיה אוי נא לי כי עיפה נפשׁי להרגים׃
Jeremiah 5:1 שׁוטטו בחוצות ירושׁלם וראו נא ודעו ובקשׁו ברחובותיה אם תמצאו אישׁ אם ישׁ עשׂה משׁפט מבקשׁ אמונה ואסלח׃
Jeremiah 5:2 ואם חי יהוה יאמרו לכן לשׁקר ישׁבעו׃
Jeremiah 5:3 יהוה עיניך הלוא לאמונה הכיתה אתם ולא חלו כליתם מאנו קחת מוסר חזקו פניהם מסלע מאנו לשׁוב׃
Jeremiah 5:4 ואני אמרתי אך דלים הם נואלו כי לא ידעו דרך יהוה משׁפט אלהיהם׃
Jeremiah 5:5 אלכה לי אל הגדלים ואדברה אותם כי המה ידעו דרך יהוה משׁפט אלהיהם אך המה יחדו שׁברו על נתקו מוסרות׃
Jeremiah 5:6 על כן הכם אריה מיער זאב ערבות ישׁדדם נמר שׁקד על עריהם כל היוצא מהנה יטרף כי רבו פשׁעיהם עצמו משׁבותיהם׃
Jeremiah 5:7 אי לזאת אסלוח לך בניך עזבוני וישׁבעו בלא אלהים ואשׂבע אותם וינאפו ובית זונה יתגדדו׃
Jeremiah 5:8 סוסים מיזנים משׁכים היו אישׁ אל אשׁת רעהו יצהלו׃
Jeremiah 5:9 העל אלה לוא אפקד נאם יהוה ואם בגוי אשׁר כזה לא תתנקם נפשׁי׃
Jeremiah 5:10 עלו בשׁרותיה ושׁחתו וכלה אל תעשׂו הסירו נטישׁותיה כי לוא ליהוה המה׃
Jeremiah 5:11 כי בגוד בגדו בי בית ישׂראל ובית יהודה נאם יהוה׃
Jeremiah 5:12 כחשׁו ביהוה ויאמרו לא הוא ולא תבוא עלינו רעה וחרב ורעב לוא נראה׃
Jeremiah 5:13 והנביאים יהיו לרוח והדבר אין בהם כה יעשׂה׃
Jeremiah 5:14 לכן כה אמר יהוה אלהי צבאות יען דברכם את הדבר הזה הנני נתן דברי בפיך לאשׁ והעם הזה עצים ואכלתם׃
Jeremiah 5:15 הנני מביא עליכם גוי ממרחק בית ישׂראל נאם יהוה גוי איתן הוא גוי מעולם הוא גוי לא תדע לשׁנו ולא תשׁמע מה ידבר׃
Jeremiah 5:16 אשׁפתו כקבר פתוח כלם גבורים׃
Jeremiah 5:17 ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך ירשׁשׁ ערי מבצריך אשׁר אתה בוטח בהנה בחרב׃
Jeremiah 5:18 וגם בימים ההמה נאם יהוה לא אעשׂה אתכם כלה׃
Jeremiah 5:19 והיה כי תאמרו תחת מה עשׂה יהוה אלהינו לנו את כל אלה ואמרת אליהם כאשׁר עזבתם אותי ותעבדו אלהי נכר בארצכם כן תעבדו זרים בארץ לא׃
Jeremiah 5:20 הגידו זאת בבית יעקב והשׁמיעוה ביהודה לאמר׃
Jeremiah 5:21 שׁמעו נא זאת עם סכל ואין לב עינים להם ולא יראו אזנים להם ולא ישׁמעו׃
Jeremiah 5:22 האותי לא תיראו נאם יהוה אם מפני לא תחילו אשׁר שׂמתי חול גבול לים חק עולם ולא יעברנהו ויתגעשׁו ולא יוכלו והמו גליו ולא יעברנהו׃
Jeremiah 5:23 ולעם הזה היה לב סורר ומורה סרו וילכו׃
Jeremiah 5:24 ולא אמרו בלבבם נירא נא את יהוה אלהינו הנתן גשׁם וירה ומלקושׁ בעתו שׁבעות חקות קציר ישׁמר׃
Jeremiah 5:25 עונותיכם הטו אלה וחטאותיכם מנעו הטוב מכם׃
Jeremiah 5:26 כי נמצאו בעמי רשׁעים ישׁור כשׁך יקושׁים הציבו משׁחית אנשׁים ילכדו׃
Jeremiah 5:27 ככלוב מלא עוף כן בתיהם מלאים מרמה על כן גדלו ויעשׁירו׃
Jeremiah 5:28 שׁמנו עשׁתו גם עברו דברי רע דין לא דנו דין יתום ויצליחו ומשׁפט אביונים לא שׁפטו׃
Jeremiah 5:29 העל אלה לא אפקד נאם יהוה אם בגוי אשׁר כזה לא תתנקם נפשׁי׃
Jeremiah 5:30 שׁמה ושׁערורה נהיתה בארץ׃
Jeremiah 5:31 הנביאים נבאו בשׁקר והכהנים ירדו על ידיהם ועמי אהבו כן ומה תעשׂו לאחריתה׃
Jeremiah 6:1 העזו בני בנימן מקרב ירושׁלם ובתקוע תקעו שׁופר ועל בית הכרם שׂאו משׂאת כי רעה נשׁקפה מצפון ושׁבר גדול׃
Jeremiah 6:2 הנוה והמענגה דמיתי בת ציון׃
Jeremiah 6:3 אליה יבאו רעים ועדריהם תקעו עליה אהלים סביב רעו אישׁ את ידו׃
Jeremiah 6:4 קדשׁו עליה מלחמה קומו ונעלה בצהרים אוי לנו כי פנה היום כי ינטו צללי ערב׃
Jeremiah 6:5 קומו ונעלה בלילה ונשׁחיתה ארמנותיה׃
Jeremiah 6:6 כי כה אמר יהוה צבאות כרתו עצה ושׁפכו על ירושׁלם סללה היא העיר הפקד כלה עשׁק בקרבה׃
Jeremiah 6:7 כהקיר בור מימיה כן הקרה רעתה חמס ושׁד ישׁמע בה על פני תמיד חלי ומכה׃
Jeremiah 6:8 הוסרי ירושׁלם פן תקע נפשׁי ממך פן אשׂימך שׁממה ארץ לוא נושׁבה׃
Jeremiah 6:9 כה אמר יהוה צבאות עולל יעוללו כגפן שׁארית ישׂראל השׁב ידך כבוצר על סלסלות׃
Jeremiah 6:10 על מי אדברה ואעידה וישׁמעו הנה ערלה אזנם ולא יוכלו להקשׁיב הנה דבר יהוה היה להם לחרפה לא יחפצו׃
Jeremiah 6:11 ואת חמת יהוה מלאתי נלאיתי הכיל שׁפך על עולל בחוץ ועל סוד בחורים יחדו כי גם אישׁ עם אשׁה ילכדו זקן עם מלא ימים׃
Jeremiah 6:12 ונסבו בתיהם לאחרים שׂדות ונשׁים יחדו כי אטה את ידי על ישׁבי הארץ נאם יהוה׃
Jeremiah 6:13 כי מקטנם ועד גדולם כלו בוצע בצע ומנביא ועד כהן כלו עשׂה שׁקר׃
Jeremiah 6:14 וירפאו את שׁבר עמי על נקלה לאמר שׁלום שׁלום ואין שׁלום׃
Jeremiah 6:15 הבישׁו כי תועבה עשׂו גם בושׁ לא יבושׁו גם הכלים לא ידעו לכן יפלו בנפלים בעת פקדתים יכשׁלו אמר יהוה׃
Jeremiah 6:16 כה אמר יהוה עמדו על דרכים וראו ושׁאלו לנתבות עולם אי זה דרך הטוב ולכו בה ומצאו מרגוע לנפשׁכם ויאמרו לא נלך׃
Jeremiah 6:17 והקמתי עליכם צפים הקשׁיבו לקול שׁופר ויאמרו לא נקשׁיב׃
Jeremiah 6:18 לכן שׁמעו הגוים ודעי עדה את אשׁר׃
Jeremiah 6:19 שׁמעי הארץ הנה אנכי מביא רעה אל העם הזה פרי מחשׁבותם כי על דברי לא הקשׁיבו ותורתי וימאסו׃
Jeremiah 6:20 למה זה לי לבונה משׁבא תבוא וקנה הטוב מארץ מרחק עלותיכם לא לרצון וזבחיכם לא ערבו׃
Jeremiah 6:21 לכן כה אמר יהוה הנני נתן אל העם הזה מכשׁלים וכשׁלו בם אבות ובנים יחדו שׁכן ורעו יאבדו׃
Jeremiah 6:22 כה אמר יהוה הנה עם בא מארץ צפון וגוי גדול יעור מירכתי ארץ׃
Jeremiah 6:23 קשׁת וכידון יחזיקו אכזרי הוא ולא ירחמו קולם כים יהמה ועל סוסים ירכבו ערוך כאישׁ למלחמה עליך בת ציון׃
Jeremiah 6:24 שׁמענו את שׁמעו רפו ידינו צרה החזיקתנו חיל כיולדה׃
Jeremiah 6:25 אל תצאי השׂדה ובדרך אל תלכי כי חרב לאיב מגור מסביב׃
Jeremiah 6:26 בת עמי חגרי שׂק והתפלשׁי באפר אבל יחיד עשׂי לך מספד תמרורים כי פתאם יבא השׁדד עלינו׃
Jeremiah 6:27 בחון נתתיך בעמי מבצר ותדע ובחנת את דרכם׃
Jeremiah 6:28 כלם סרי סוררים הלכי רכיל נחשׁת וברזל כלם משׁחיתים המה׃
Jeremiah 6:29 נחר מפח מאשׁתם עפרת לשׁוא צרף צרוף ורעים לא נתקו׃
Jeremiah 6:30 כסף נמאס קראו להם כי מאס יהוה׃
Jeremiah 7:1 הדבר אשׁר היה אל ירמיהו מאת יהוה לאמר׃
Jeremiah 7:2 עמד בשׁער בית יהוה וקראת שׁם את הדבר הזה ואמרת שׁמעו דבר יהוה כל יהודה הבאים בשׁערים האלה להשׁתחות ליהוה׃
Jeremiah 7:3 כה אמר יהוה צבאות אלהי ישׂראל היטיבו דרכיכם ומעלליכם ואשׁכנה אתכם במקום הזה׃
Jeremiah 7:4 אל תבטחו לכם אל דברי השׁקר לאמר היכל יהוה היכל יהוה היכל יהוה המה׃
Jeremiah 7:5 כי אם היטיב תיטיבו את דרכיכם ואת מעלליכם אם עשׂו תעשׂו משׁפט בין אישׁ ובין רעהו׃
Jeremiah 7:6 גר יתום ואלמנה לא תעשׁקו ודם נקי אל תשׁפכו במקום הזה ואחרי אלהים אחרים לא תלכו לרע׃
Jeremiah 7:7 ושׁכנתי אתכם במקום הזה בארץ אשׁר נתתי לאבותיכם למן עולם ועד עולם׃
Jeremiah 7:8 הנה אתם בטחים לכם על דברי השׁקר לבלתי הועיל׃
Jeremiah 7:9 הגנב רצח ונאף והשׁבע לשׁקר וקטר לבעל והלך אחרי אלהים אחרים אשׁר לא ידעתם׃
Jeremiah 7:10 ובאתם ועמדתם לפני בבית הזה אשׁר נקרא שׁמי עליו ואמרתם נצלנו למען עשׂות את כל התועבות האלה׃
Jeremiah 7:11 המערת פרצים היה הבית הזה אשׁר נקרא שׁמי עליו בעיניכם גם אנכי הנה ראיתי נאם יהוה׃
Jeremiah 7:12 כי לכו נא אל מקומי אשׁר בשׁילו אשׁר שׁכנתי שׁמי שׁם בראשׁונה וראו את אשׁר עשׂיתי לו מפני רעת עמי ישׂראל׃
Jeremiah 7:13 ועתה יען עשׂותכם את כל המעשׂים האלה נאם יהוה ואדבר אליכם השׁכם ודבר ולא שׁמעתם ואקרא אתכם ולא עניתם׃
Jeremiah 7:14 ועשׂיתי לבית אשׁר נקרא שׁמי עליו אשׁר אתם בטחים בו ולמקום אשׁר נתתי לכם ולאבותיכם כאשׁר עשׂיתי לשׁלו׃
Jeremiah 7:15 והשׁלכתי אתכם מעל פני כאשׁר השׁלכתי את כל אחיכם את כל זרע אפרים׃
Jeremiah 7:16 ואתה אל תתפלל בעד העם הזה ואל תשׂא בעדם רנה ותפלה ואל תפגע בי כי אינני שׁמע אתך׃
Jeremiah 7:17 האינך ראה מה המה עשׂים בערי יהודה ובחצות ירושׁלם׃
Jeremiah 7:18 הבנים מלקטים עצים והאבות מבערים את האשׁ והנשׁים לשׁות בצק לעשׂות כונים למלכת השׁמים והסך נסכים לאלהים אחרים למען הכעסני׃
Jeremiah 7:19 האתי הם מכעסים נאם יהוה הלוא אתם למען בשׁת פניהם׃
Jeremiah 7:20 לכן כה אמר אדני יהוה הנה אפי וחמתי נתכת אל המקום הזה על האדם ועל הבהמה ועל עץ השׂדה ועל פרי האדמה ובערה ולא תכבה׃
Jeremiah 7:21 כה אמר יהוה צבאות אלהי ישׂראל עלותיכם ספו על זבחיכם ואכלו בשׂר׃
Jeremiah 7:22 כי לא דברתי את אבותיכם ולא צויתים ביום הוציא אותם מארץ מצרים על דברי עולה וזבח׃
Jeremiah 7:23 כי אם את הדבר הזה צויתי אותם לאמר שׁמעו בקולי והייתי לכם לאלהים ואתם תהיו לי לעם והלכתם בכל הדרך אשׁר אצוה אתכם למען ייטב׃
Jeremiah 7:24 ולא שׁמעו ולא הטו את אזנם וילכו במעצות בשׁררות לבם הרע ויהיו לאחור ולא לפנים׃
Jeremiah 7:25 למן היום אשׁר יצאו אבותיכם מארץ מצרים עד היום הזה ואשׁלח אליכם את כל עבדי הנביאים יום השׁכם ושׁלח׃
Jeremiah 7:26 ולוא שׁמעו אלי ולא הטו את אזנם ויקשׁו את ערפם הרעו מאבותם׃
Jeremiah 7:27 ודברת אליהם את כל הדברים האלה ולא ישׁמעו אליך וקראת אליהם ולא יענוכה׃
Jeremiah 7:28 ואמרת אליהם זה הגוי אשׁר לוא שׁמעו בקול יהוה אלהיו ולא לקחו מוסר אבדה האמונה ונכרתה מפיהם׃
Jeremiah 7:29 גזי נזרך והשׁליכי ושׂאי על שׁפים קינה כי מאס יהוה ויטשׁ את דור עברתו׃
Jeremiah 7:30 כי עשׂו בני יהודה הרע בעיני נאום יהוה שׂמו שׁקוציהם בבית אשׁר נקרא שׁמי עליו לטמאו׃
Jeremiah 7:31 ובנו במות התפת אשׁר בגיא בן הנם לשׂרף את בניהם ואת בנתיהם באשׁ אשׁר לא צויתי ולא עלתה על לבי׃
Jeremiah 7:32 לכן הנה ימים באים נאם יהוה ולא יאמר עוד התפת וגיא בן הנם כי אם גיא ההרגה וקברו בתפת מאין מקום׃
Jeremiah 7:33 והיתה נבלת העם הזה למאכל לעוף השׁמים ולבהמת הארץ ואין מחריד׃
Jeremiah 7:34 והשׁבתי מערי יהודה ומחצות ירושׁלם קול שׂשׂון וקול שׂמחה קול חתן וקול כלה כי לחרבה תהיה הארץ׃
Jeremiah 8:1 בעת ההיא נאם יהוה ויציאו את עצמות מלכי יהודה ואת עצמות שׂריו ואת עצמות הכהנים ואת עצמות הנביאים ואת עצמות יושׁבי ירושׁלם מקבריהם׃
Jeremiah 8:2 ושׁטחום לשׁמשׁ ולירח ולכל צבא השׁמים אשׁר אהבום ואשׁר עבדום ואשׁר הלכו אחריהם ואשׁר דרשׁום ואשׁר השׁתחוו להם לא יאספו ולא יקברו לדמן על פני האדמה יהיו׃
Jeremiah 8:3 ונבחר מות מחיים לכל השׁארית הנשׁארים מן המשׁפחה הרעה הזאת בכל המקמות הנשׁארים אשׁר הדחתים שׁם נאם יהוה צבאות׃
Jeremiah 8:4 ואמרת אליהם כה אמר יהוה היפלו ולא יקומו אם ישׁוב ולא ישׁוב׃
Jeremiah 8:5 מדוע שׁובבה העם הזה ירושׁלם משׁבה נצחת החזיקו בתרמית מאנו לשׁוב׃
Jeremiah 8:6 הקשׁבתי ואשׁמע לוא כן ידברו אין אישׁ נחם על רעתו לאמר מה עשׂיתי כלה שׁב במרצותם כסוס שׁוטף במלחמה׃
Jeremiah 8:7 גם חסידה בשׁמים ידעה מועדיה ותר וסוס ועגור שׁמרו את עת באנה ועמי לא ידעו את משׁפט יהוה׃
Jeremiah 8:8 איכה תאמרו חכמים אנחנו ותורת יהוה אתנו אכן הנה לשׁקר עשׂה עט שׁקר ספרים׃
Jeremiah 8:9 הבישׁו חכמים חתו וילכדו הנה בדבר יהוה מאסו וחכמת מה׃
Jeremiah 8:10 לכן אתן את נשׁיהם לאחרים שׂדותיהם ליורשׁים כי מקטן ועד גדול כלה בצע בצע מנביא ועד כהן כלה עשׂה שׁקר׃
Jeremiah 8:11 וירפו את שׁבר בת עמי על נקלה לאמר שׁלום שׁלום ואין שׁלום׃
Jeremiah 8:12 הבשׁו כי תועבה עשׂו גם בושׁ לא יבשׁו והכלם לא ידעו לכן יפלו בנפלים בעת פקדתם יכשׁלו אמר יהוה׃
Jeremiah 8:13 אסף אסיפם נאם יהוה אין ענבים בגפן ואין תאנים בתאנה והעלה נבל ואתן להם יעברום׃
Jeremiah 8:14 על מה אנחנו ישׁבים האספו ונבוא אל ערי המבצר ונדמה שׁם כי יהוה אלהינו הדמנו וישׁקנו מי ראשׁ כי חטאנו ליהוה׃
Jeremiah 8:15 קוה לשׁלום ואין טוב לעת מרפה והנה בעתה׃
Jeremiah 8:16 מדן נשׁמע נחרת סוסיו מקול מצהלות אביריו רעשׁה כל הארץ ויבואו ויאכלו ארץ ומלואה עיר וישׁבי׃
Jeremiah 8:17 כי הנני משׁלח בכם נחשׁים צפענים אשׁר אין להם לחשׁ ונשׁכו אתכם נאם יהוה׃
Jeremiah 8:18 מבליגיתי עלי יגון עלי לבי דוי׃
Jeremiah 8:19 הנה קול שׁועת בת עמי מארץ מרחקים היהוה אין בציון אם מלכה אין בה מדוע הכעסוני בפסליהם בהבלי נכר׃
Jeremiah 8:20 עבר קציר כלה קיץ ואנחנו לוא נושׁענו׃
Jeremiah 8:21 על שׁבר בת עמי השׁברתי קדרתי שׁמה החזקתני׃
Jeremiah 8:22 הצרי אין בגלעד אם רפא אין שׁם כי מדוע לא עלתה ארכת בת עמי׃
Jeremiah 9:1 (8:23) מי יתן ראשׁי מים ועיני מקור דמעה ואבכה יומם ולילה את חללי בת עמי׃
Jeremiah 9:2 (9:1) מי יתנני במדבר מלון ארחים ואעזבה את עמי ואלכה מאתם כי כלם מנאפים עצרת בגדים׃
Jeremiah 9:3 (9:2) וידרכו את לשׁונם קשׁתם שׁקר ולא לאמונה גברו בארץ כי מרעה אל רעה יצאו ואתי לא ידעו נאם יהוה׃
Jeremiah 9:4 (9:3) אישׁ מרעהו השׁמרו ועל כל אח אל תבטחו כי כל אח עקוב יעקב וכל רע רכיל יהלך׃
Jeremiah 9:5 (9:4) ואישׁ ברעהו יהתלו ואמת לא ידברו למדו לשׁונם דבר שׁקר העוה נלאו׃
Jeremiah 9:6 (9:5) שׁבתך בתוך מרמה במרמה מאנו דעת אותי נאם יהוה׃
Jeremiah 9:7 (9:6) לכן כה אמר יהוה צבאות הנני צורפם ובחנתים כי איך אעשׂה מפני בת עמי׃
Jeremiah 9:8 (9:7) חץ שׁוחט לשׁונם מרמה דבר בפיו שׁלום את רעהו ידבר ובקרבו ישׂים ארבו׃
Jeremiah 9:9 (9:8) העל אלה לא אפקד בם נאם יהוה אם בגוי אשׁר כזה לא תתנקם נפשׁי׃
Jeremiah 9:10 (9:9) על ההרים אשׂא בכי ונהי ועל נאות מדבר קינה כי נצתו מבלי אישׁ עבר ולא שׁמעו קול מקנה מעוף השׁמים ועד בהמה נדדו הלכו׃
Jeremiah 9:11 (9:10) ונתתי את ירושׁלם לגלים מעון תנים ואת ערי יהודה אתן שׁממה מבלי יושׁב׃
Jeremiah 9:12 (9:11) מי האישׁ החכם ויבן את זאת ואשׁר דבר פי יהוה אליו ויגדה על מה אבדה הארץ נצתה כמדבר מבלי עבר׃
Jeremiah 9:13 (9:12) ויאמר יהוה על עזבם את תורתי אשׁר נתתי לפניהם ולא שׁמעו בקולי ולא הלכו׃
Jeremiah 9:14 (9:13) וילכו אחרי שׁררות לבם ואחרי הבעלים אשׁר למדום אבותם׃
Jeremiah 9:15 (9:14) לכן כה אמר יהוה צבאות אלהי ישׂראל הנני מאכילם את העם הזה לענה והשׁקיתים מי ראשׁ׃
Jeremiah 9:16 (9:15) והפצותים בגוים אשׁר לא ידעו המה ואבותם ושׁלחתי אחריהם את החרב עד כלותי אותם׃
Jeremiah 9:17 (9:16) כה אמר יהוה צבאות התבוננו וקראו למקוננות ותבואינה ואל החכמות שׁלחו ותבואנה׃
Jeremiah 9:18 (9:17) ותמהרנה ותשׂנה עלינו נהי ותרדנה עינינו דמעה ועפעפינו יזלו מים׃
Jeremiah 9:19 (9:18) כי קול נהי נשׁמע מציון איך שׁדדנו בשׁנו מאד כי עזבנו ארץ כי השׁליכו משׁכנותינו׃
Jeremiah 9:20 (9:19) כי שׁמענה נשׁים דבר יהוה ותקח אזנכם דבר פיו ולמדנה בנותיכם נהי ואשׁה רעותה קינה׃
Jeremiah 9:21 (9:20) כי עלה מות בחלונינו בא בארמנותינו להכרית עולל מחוץ בחורים מרחבות׃
Jeremiah 9:22 (9:21) דבר כה נאם יהוה ונפלה נבלת האדם כדמן על פני השׂדה וכעמיר מאחרי הקצר ואין מאסף׃
Jeremiah 9:23 (9:22) כה אמר יהוה אל יתהלל חכם בחכמתו ואל יתהלל הגבור בגבורתו אל יתהלל עשׁיר בעשׁרו׃
Jeremiah 9:24 (9:23) כי אם בזאת יתהלל המתהלל השׂכל וידע אותי כי אני יהוה עשׂה חסד משׁפט וצדקה בארץ כי באלה חפצתי נאם יהוה׃
Jeremiah 9:25 (9:24) הנה ימים באים נאם יהוה ופקדתי על כל מול בערלה׃
Jeremiah 9:26 (9:25) על מצרים ועל יהודה ועל אדום ועל בני עמון ועל מואב ועל כל קצוצי פאה הישׁבים במדבר כי כל הגוים ערלים וכל בית ישׂראל ערלי לב׃
Jeremiah 10:1 שׁמעו את הדבר אשׁר דבר יהוה עליכם בית ישׂראל׃
Jeremiah 10:2 כה אמר יהוה אל דרך הגוים אל תלמדו ומאתות השׁמים אל תחתו כי יחתו הגוים מהמה׃
Jeremiah 10:3 כי חקות העמים הבל הוא כי עץ מיער כרתו מעשׂה ידי חרשׁ במעצד׃
Jeremiah 10:4 בכסף ובזהב ייפהו במסמרות ובמקבות יחזקום ולוא יפיק׃
Jeremiah 10:5 כתמר מקשׁה המה ולא ידברו נשׂוא ינשׂוא כי לא יצעדו אל תיראו מהם כי לא ירעו וגם היטיב אין אותם׃
Jeremiah 10:6 מאין כמוך יהוה גדול אתה וגדול שׁמך בגבורה׃
Jeremiah 10:7 מי לא יראך מלך הגוים כי לך יאתה כי בכל חכמי הגוים ובכל מלכותם מאין כמוך׃
Jeremiah 10:8 ובאחת יבערו ויכסלו מוסר הבלים עץ הוא׃
Jeremiah 10:9 כסף מרקע מתרשׁישׁ יובא וזהב מאופז מעשׂה חרשׁ וידי צורף תכלת וארגמן לבושׁם מעשׂה חכמים כלם׃
Jeremiah 10:10 ויהוה אלהים אמת הוא אלהים חיים ומלך עולם מקצפו תרעשׁ הארץ ולא יכלו גוים זעמו׃
Jeremiah 10:11 כדנה תאמרון להום אלהיא די שׁמיא וארקא לא עבדו יאבדו מארעא ומן תחות שׁמיא אלה׃
Jeremiah 10:12 עשׂה ארץ בכחו מכין תבל בחכמתו ובתבונתו נטה שׁמים׃
Jeremiah 10:13 לקול תתו המון מים בשׁמים ויעלה נשׂאים מקצה ארץ ברקים למטר עשׂה ויוצא רוח מאצרתיו׃
Jeremiah 10:14 נבער כל אדם מדעת הבישׁ כל צורף מפסל כי שׁקר נסכו ולא רוח׃
Jeremiah 10:15 הבל המה מעשׂה תעתעים בעת פקדתם יאבדו׃
Jeremiah 10:16 לא כאלה חלק יעקב כי יוצר הכל הוא וישׂראל שׁבט נחלתו יהוה צבאות שׁמו׃
Jeremiah 10:17 אספי מארץ כנעתך ישׁבתי במצור׃
Jeremiah 10:18 כי כה אמר יהוה הנני קולע את יושׁבי הארץ בפעם הזאת והצרותי להם למען ימצאו׃
Jeremiah 10:19 אוי לי על שׁברי נחלה מכתי ואני אמרתי אך זה חלי ואשׂאנו׃
Jeremiah 10:20 אהלי שׁדד וכל מיתרי נתקו בני יצאני ואינם אין נטה עוד אהלי ומקים יריעותי׃
Jeremiah 10:21 כי נבערו הרעים ואת יהוה לא דרשׁו על כן לא השׂכילו וכל מרעיתם נפוצה׃
Jeremiah 10:22 קול שׁמועה הנה באה ורעשׁ גדול מארץ צפון לשׂום את ערי יהודה שׁממה מעון תנים׃
Jeremiah 10:23 ידעתי יהוה כי לא לאדם דרכו לא לאישׁ הלך והכין את צעדו׃
Jeremiah 10:24 יסרני יהוה אך במשׁפט אל באפך פן תמעטני׃
Jeremiah 10:25 שׁפך חמתך על הגוים אשׁר לא ידעוך ועל משׁפחות אשׁר בשׁמך לא קראו כי אכלו את יעקב ואכלהו ויכלהו ואת נוהו השׁמו׃
Jeremiah 11:1 הדבר אשׁר היה אל ירמיהו מאת יהוה לאמר׃
Jeremiah 11:2 שׁמעו את דברי הברית הזאת ודברתם אל אישׁ יהודה ועל ישׁבי ירושׁלם׃
Jeremiah 11:3 ואמרת אליהם כה אמר יהוה אלהי ישׂראל ארור האישׁ אשׁר לא ישׁמע את דברי הברית הזאת׃
Jeremiah 11:4 אשׁר צויתי את אבותיכם ביום הוציאי אותם מארץ מצרים מכור הברזל לאמר שׁמעו בקולי ועשׂיתם אותם ככל אשׁר אצוה אתכם והייתם לי לעם ואנכי אהיה לכם לאלהים׃
Jeremiah 11:5 למען הקים את השׁבועה אשׁר נשׁבעתי לאבותיכם לתת להם ארץ זבת חלב ודבשׁ כיום הזה ואען ואמר אמן יהוה׃
Jeremiah 11:6 ויאמר יהוה אלי קרא את כל הדברים האלה בערי יהודה ובחצות ירושׁלם לאמר שׁמעו את דברי הברית הזאת ועשׂיתם אותם׃
Jeremiah 11:7 כי העד העדתי באבותיכם ביום העלותי אותם מארץ מצרים ועד היום הזה השׁכם והעד לאמר שׁמעו בקולי׃
Jeremiah 11:8 ולא שׁמעו ולא הטו את אזנם וילכו אישׁ בשׁרירות לבם הרע ואביא עליהם את כל דברי הברית הזאת אשׁר צויתי לעשׂות ולא עשׂו׃
Jeremiah 11:9 ויאמר יהוה אלי נמצא קשׁר באישׁ יהודה ובישׁבי ירושׁלם׃
Jeremiah 11:10 שׁבו על עונת אבותם הראשׁנים אשׁר מאנו לשׁמוע את דברי והמה הלכו אחרי אלהים אחרים לעבדם הפרו בית ישׂראל ובית יהודה את בריתי אשׁר כרתי את אבותם׃
Jeremiah 11:11 לכן כה אמר יהוה הנני מביא אליהם רעה אשׁר לא יוכלו לצאת ממנה וזעקו אלי ולא אשׁמע אליהם׃
Jeremiah 11:12 והלכו ערי יהודה וישׁבי ירושׁלם וזעקו אל האלהים אשׁר הם מקטרים להם והושׁע לא יושׁיעו להם בעת רעתם׃
Jeremiah 11:13 כי מספר עריך היו אלהיך יהודה ומספר חצות ירושׁלם שׂמתם מזבחות לבשׁת מזבחות לקטר לבעל׃
Jeremiah 11:14 ואתה אל תתפלל בעד העם הזה ואל תשׂא בעדם רנה ותפלה כי אינני שׁמע בעת קראם אלי בעד רעתם׃
Jeremiah 11:15 מה לידידי בביתי עשׂותה המזמתה הרבים ובשׂר קדשׁ יעברו מעליך כי רעתכי אז תעלזי׃
Jeremiah 11:16 זית רענן יפה פרי תאר קרא יהוה שׁמך לקול המולה גדלה הצית אשׁ עליה ורעו דליותיו׃
Jeremiah 11:17 ויהוה צבאות הנוטע אותך דבר עליך רעה בגלל רעת בית ישׂראל ובית יהודה אשׁר עשׂו להם להכעסני לקטר לבעל׃
Jeremiah 11:18 ויהוה הודיעני ואדעה אז הראיתני מעלליהם׃
Jeremiah 11:19 ואני ככבשׂ אלוף יובל לטבוח ולא ידעתי כי עלי חשׁבו מחשׁבות נשׁחיתה עץ בלחמו ונכרתנו מארץ חיים ושׁמו לא יזכר עוד׃
Jeremiah 11:20 ויהוה צבאות שׁפט צדק בחן כליות ולב אראה נקמתך מהם כי אליך גליתי את ריבי׃
Jeremiah 11:21 לכן כה אמר יהוה על אנשׁי ענתות המבקשׁים את נפשׁך לאמר לא תנבא בשׁם יהוה ולא תמות בידנו׃
Jeremiah 11:22 לכן כה אמר יהוה צבאות הנני פקד עליהם הבחורים ימתו בחרב בניהם ובנותיהם ימתו ברעב׃
Jeremiah 11:23 ושׁארית לא תהיה להם כי אביא רעה אל אנשׁי ענתות שׁנת פקדתם׃
Jeremiah 12:1 צדיק אתה יהוה כי אריב אליך אך משׁפטים אדבר אותך מדוע דרך רשׁעים צלחה שׁלו כל בגדי בגד׃
Jeremiah 12:2 נטעתם גם שׁרשׁו ילכו גם עשׂו פרי קרוב אתה בפיהם ורחוק מכליותיהם׃
Jeremiah 12:3 ואתה יהוה ידעתני תראני ובחנת לבי אתך התקם כצאן לטבחה והקדשׁם ליום הרגה׃
Jeremiah 12:4 עד מתי תאבל הארץ ועשׂב כל השׂדה ייבשׁ מרעת ישׁבי בה ספתה בהמות ועוף כי אמרו לא יראה את אחריתנו׃
Jeremiah 12:5 כי את רגלים רצתה וילאוך ואיך תתחרה את הסוסים ובארץ שׁלום אתה בוטח ואיך תעשׂה בגאון הירדן׃
Jeremiah 12:6 כי גם אחיך ובית אביך גם המה בגדו בך גם המה קראו אחריך מלא אל תאמן בם כי ידברו אליך טובות׃
Jeremiah 12:7 עזבתי את ביתי נטשׁתי את נחלתי נתתי את ידדות נפשׁי בכף איביה׃
Jeremiah 12:8 היתה לי נחלתי כאריה ביער נתנה עלי בקולה על כן שׂנאתיה׃
Jeremiah 12:9 העיט צבוע נחלתי לי העיט סביב עליה לכו אספו כל חית השׂדה התיו לאכלה׃
Jeremiah 12:10 רעים רבים שׁחתו כרמי בססו את חלקתי נתנו את חלקת חמדתי למדבר שׁממה׃
Jeremiah 12:11 שׂמה לשׁממה אבלה עלי שׁממה נשׁמה כל הארץ כי אין אישׁ שׂם על לב׃
Jeremiah 12:12 על כל שׁפים במדבר באו שׁדדים כי חרב ליהוה אכלה מקצה ארץ ועד קצה הארץ אין שׁלום לכל בשׂר׃
Jeremiah 12:13 זרעו חטים וקצים קצרו נחלו לא יועלו ובשׁו מתבואתיכם מחרון אף יהוה׃
Jeremiah 12:14 כה אמר יהוה על כל שׁכני הרעים הנגעים בנחלה אשׁר הנחלתי את עמי את ישׂראל הנני נתשׁם מעל אדמתם ואת בית יהודה אתושׁ מתוכם׃
Jeremiah 12:15 והיה אחרי נתשׁי אותם אשׁוב ורחמתים והשׁבתים אישׁ לנחלתו ואישׁ לארצו׃
Jeremiah 12:16 והיה אם למד ילמדו את דרכי עמי להשׁבע בשׁמי חי יהוה כאשׁר למדו את עמי להשׁבע בבעל ונבנו בתוך עמי׃
Jeremiah 12:17 ואם לא ישׁמעו ונתשׁתי את הגוי ההוא נתושׁ ואבד נאם יהוה׃
Jeremiah 13:1 כה אמר יהוה אלי הלוך וקנית לך אזור פשׁתים ושׂמתו על מתניך ובמים לא תבאהו׃
Jeremiah 13:2 ואקנה את האזור כדבר יהוה ואשׂם על מתני׃
Jeremiah 13:3 ויהי דבר יהוה אלי שׁנית לאמר׃
Jeremiah 13:4 קח את האזור אשׁר קנית אשׁר על מתניך וקום לך פרתה וטמנהו שׁם בנקיק הסלע׃
Jeremiah 13:5 ואלך ואטמנהו בפרת כאשׁר צוה יהוה אותי׃
Jeremiah 13:6 ויהי מקץ ימים רבים ויאמר יהוה אלי קום לך פרתה וקח משׁם את האזור אשׁר צויתיך לטמנו שׁם׃
Jeremiah 13:7 ואלך פרתה ואחפר ואקח את האזור מן המקום אשׁר טמנתיו שׁמה והנה נשׁחת האזור לא יצלח לכל׃
Jeremiah 13:8 ויהי דבר יהוה אלי לאמר׃
Jeremiah 13:9 כה אמר יהוה ככה אשׁחית את גאון יהודה ואת גאון ירושׁלם הרב׃
Jeremiah 13:10 העם הזה הרע המאנים לשׁמוע את דברי ההלכים בשׁררות לבם וילכו אחרי אלהים אחרים לעבדם ולהשׁתחות להם ויהי כאזור הזה אשׁר לא יצלח לכל׃
Jeremiah 13:11 כי כאשׁר ידבק האזור אל מתני אישׁ כן הדבקתי אלי את כל בית ישׂראל ואת כל בית יהודה נאם יהוה להיות לי לעם ולשׁם ולתהלה ולתפארת ולא שׁמעו׃
Jeremiah 13:12 ואמרת אליהם את הדבר הזה כה אמר יהוה אלהי ישׂראל כל נבל ימלא יין ואמרו אליך הידע לא נדע כי כל נבל ימלא יין׃
Jeremiah 13:13 ואמרת אליהם כה אמר יהוה הנני ממלא את כל ישׁבי הארץ הזאת ואת המלכים הישׁבים לדוד על כסאו ואת הכהנים ואת הנביאים ואת כל ישׁבי ירושׁלם שׁכרון׃
Jeremiah 13:14 ונפצתים אישׁ אל אחיו והאבות והבנים יחדו נאם יהוה לא אחמול ולא אחוס ולא ארחם מהשׁחיתם׃
Jeremiah 13:15 שׁמעו והאזינו אל תגבהו כי יהוה דבר׃
Jeremiah 13:16 תנו ליהוה אלהיכם כבוד בטרם יחשׁך ובטרם יתנגפו רגליכם על הרי נשׁף וקויתם לאור ושׂמה לצלמות ישׁית לערפל׃
Jeremiah 13:17 ואם לא תשׁמעוה במסתרים תבכה נפשׁי מפני גוה ודמע תדמע ותרד עיני דמעה כי נשׁבה עדר יהוה׃
Jeremiah 13:18 אמר למלך ולגבירה השׁפילו שׁבו כי ירד מראשׁותיכם עטרת תפארתכם׃
Jeremiah 13:19 ערי הנגב סגרו ואין פתח הגלת יהודה כלה הגלת שׁלומים׃
Jeremiah 13:20 שׂאי עיניכם וראי הבאים מצפון איה העדר נתן לך צאן תפארתך׃
Jeremiah 13:21 מה תאמרי כי יפקד עליך ואת למדת אתם עליך אלפים לראשׁ הלוא חבלים יאחזוך כמו אשׁת לדה׃
Jeremiah 13:22 וכי תאמרי בלבבך מדוע קראני אלה ברב עונך נגלו שׁוליך נחמסו עקביך׃
Jeremiah 13:23 היהפך כושׁי עורו ונמר חברברתיו גם אתם תוכלו להיטיב למדי הרע׃
Jeremiah 13:24 ואפיצם כקשׁ עובר לרוח מדבר׃
Jeremiah 13:25 זה גורלך מנת מדיך מאתי נאם יהוה אשׁר שׁכחת אותי ותבטחי בשׁקר׃
Jeremiah 13:26 וגם אני חשׂפתי שׁוליך על פניך ונראה קלונך׃
Jeremiah 13:27 נאפיך ומצהלותיך זמת זנותך על גבעות בשׂדה ראיתי שׁקוציך אוי לך ירושׁלם לא תטהרי אחרי מתי עד׃
Jeremiah 14:1 אשׁר היה דבר יהוה אל ירמיהו על דברי הבצרות׃
Jeremiah 14:2 אבלה יהודה ושׁעריה אמללו קדרו לארץ וצוחת ירושׁלם עלתה׃
Jeremiah 14:3 ואדריהם שׁלחו צעוריהם למים באו על גבים לא מצאו מים שׁבו כליהם ריקם בשׁו והכלמו וחפו ראשׁם׃
Jeremiah 14:4 בעבור האדמה חתה כי לא היה גשׁם בארץ בשׁו אכרים חפו ראשׁם׃
Jeremiah 14:5 כי גם אילת בשׂדה ילדה ועזוב כי לא היה דשׁא׃
Jeremiah 14:6 ופראים עמדו על שׁפים שׁאפו רוח כתנים כלו עיניהם כי אין עשׂב׃
Jeremiah 14:7 אם עונינו ענו בנו יהוה עשׂה למען שׁמך כי רבו משׁובתינו לך חטאנו׃
Jeremiah 14:8 מקוה ישׂראל מושׁיעו בעת צרה למה תהיה כגר בארץ וכארח נטה ללון׃
Jeremiah 14:9 למה תהיה כאישׁ נדהם כגבור לא יוכל להושׁיע ואתה בקרבנו יהוה ושׁמך עלינו נקרא אל תנחנו׃
Jeremiah 14:10 כה אמר יהוה לעם הזה כן אהבו לנוע רגליהם לא חשׂכו ויהוה לא רצם עתה יזכר עונם ויפקד חטאתם׃
Jeremiah 14:11 ויאמר יהוה אלי אל תתפלל בעד העם הזה לטובה׃
Jeremiah 14:12 כי יצמו אינני שׁמע אל רנתם וכי יעלו עלה ומנחה אינני רצם כי בחרב וברעב ובדבר אנכי מכלה אותם׃
Jeremiah 14:13 ואמר אהה אדני יהוה הנה הנבאים אמרים להם לא תראו חרב ורעב לא יהיה לכם כי שׁלום אמת אתן לכם במקום הזה׃
Jeremiah 14:14 ויאמר יהוה אלי שׁקר הנבאים נבאים בשׁמי לא שׁלחתים ולא צויתים ולא דברתי אליהם חזון שׁקר וקסם ואלול ותרמות לבם המה מתנבאים׃
Jeremiah 14:15 לכן כה אמר יהוה על הנבאים הנבאים בשׁמי ואני לא שׁלחתים והמה אמרים חרב ורעב לא יהיה בארץ הזאת בחרב וברעב יתמו הנבאים ההמה׃
Jeremiah 14:16 והעם אשׁר המה נבאים להם יהיו משׁלכים בחצות ירושׁלם מפני הרעב והחרב ואין מקבר להמה המה נשׁיהם ובניהם ובנתיהם ושׁפכתי עליהם את רעתם׃
Jeremiah 14:17 ואמרת אליהם את הדבר הזה תרדנה עיני דמעה לילה ויומם ואל תדמינה כי שׁבר גדול נשׁברה בתולת בת עמי מכה נחלה מאד׃
Jeremiah 14:18 אם יצאתי השׂדה והנה חללי חרב ואם באתי העיר והנה תחלואי רעב כי גם נביא גם כהן סחרו אל ארץ ולא ידעו׃
Jeremiah 14:19 המאס מאסת את יהודה אם בציון געלה נפשׁך מדוע הכיתנו ואין לנו מרפא קוה לשׁלום ואין טוב ולעת מרפא והנה בעתה׃
Jeremiah 14:20 ידענו יהוה רשׁענו עון אבותינו כי חטאנו׃
Jeremiah 14:21 אל תנאץ למען שׁמך אל תנבל כסא כבודך זכר אל תפר בריתך אתנו׃
Jeremiah 14:22 הישׁ בהבלי הגוים מגשׁמים ואם השׁמים יתנו רבבים הלא אתה הוא יהוה אלהינו ונקוה לך כי אתה עשׂית את כל אלה׃
Jeremiah 15:1 ויאמר יהוה אלי אם יעמד משׁה ושׁמואל לפני אין נפשׁי אל העם הזה שׁלח מעל פני ויצאו׃
Jeremiah 15:2 והיה כי יאמרו אליך אנה נצא ואמרת אליהם כה אמר יהוה אשׁר למות למות ואשׁר לחרב לחרב ואשׁר לרעב לרעב ואשׁר לשׁבי לשׁבי׃
Jeremiah 15:3 ופקדתי עליהם ארבע משׁפחות נאם יהוה את החרב להרג ואת הכלבים לסחב ואת עוף השׁמים ואת בהמת הארץ לאכל ולהשׁחית׃
Jeremiah 15:4 ונתתים לזועה לכל ממלכות הארץ בגלל מנשׁה בן יחזקיהו מלך יהודה על אשׁר עשׂה בירושׁלם׃
Jeremiah 15:5 כי מי יחמל עליך ירושׁלם ומי ינוד לך ומי יסור לשׁאל לשׁלם׃
Jeremiah 15:6 את נטשׁת אתי נאם יהוה אחור תלכי ואט את ידי עליך ואשׁחיתך נלאיתי הנחם׃
Jeremiah 15:7 ואזרם במזרה בשׁערי הארץ שׁכלתי אבדתי את עמי מדרכיהם לוא שׁבו׃
Jeremiah 15:8 עצמו לי אלמנתו מחול ימים הבאתי להם על אם בחור שׁדד בצהרים הפלתי עליה פתאם עיר ובהלות׃
Jeremiah 15:9 אמללה ילדת השׁבעה נפחה נפשׁה באה שׁמשׁה בעד יומם בושׁה וחפרה ושׁאריתם לחרב אתן לפני איביהם נאם יהוה׃
Jeremiah 15:10 אוי לי אמי כי ילדתני אישׁ ריב ואישׁ מדון לכל הארץ לא נשׁיתי ולא נשׁו בי כלה מקללוני׃
Jeremiah 15:11 אמר יהוה אם לא שׁרותך לטוב אם לוא הפגעתי בך בעת רעה ובעת צרה את האיב׃
Jeremiah 15:12 הירע ברזל ברזל מצפון ונחשׁת׃
Jeremiah 15:13 חילך ואוצרותיך לבז אתן לא במחיר ובכל חטאותיך ובכל גבוליך׃
Jeremiah 15:14 והעברתי את איביך בארץ לא ידעת כי אשׁ קדחה באפי עליכם תוקד׃
Jeremiah 15:15 אתה ידעת יהוה זכרני ופקדני והנקם לי מרדפי אל לארך אפך תקחני דע שׂאתי עליך חרפה׃
Jeremiah 15:16 נמצאו דבריך ואכלם ויהי דבריך לי לשׂשׂון ולשׂמחת לבבי כי נקרא שׁמך עלי יהוה אלהי צבאות׃
Jeremiah 15:17 לא ישׁבתי בסוד משׂחקים ואעלז מפני ידך בדד ישׁבתי כי זעם מלאתני׃
Jeremiah 15:18 למה היה כאבי נצח ומכתי אנושׁה מאנה הרפא היו תהיה לי כמו אכזב מים לא נאמנו׃
Jeremiah 15:19 לכן כה אמר יהוה אם תשׁוב ואשׁיבך לפני תעמד ואם תוציא יקר מזולל כפי תהיה ישׁבו המה אליך ואתה לא תשׁוב אליהם׃
Jeremiah 15:20 ונתתיך לעם הזה לחומת נחשׁת בצורה ונלחמו אליך ולא יוכלו לך כי אתך אני להושׁיעך ולהצילך נאם יהוה׃
Jeremiah 15:21 והצלתיך מיד רעים ופדתיך מכף ערצים׃
Jeremiah 16:1 ויהי דבר יהוה אלי לאמר׃
Jeremiah 16:2 לא תקח לך אשׁה ולא יהיו לך בנים ובנות במקום הזה׃
Jeremiah 16:3 כי כה אמר יהוה על הבנים ועל הבנות הילודים במקום הזה ועל אמתם הילדות אותם ועל אבותם המולדים אותם בארץ הזאת׃
Jeremiah 16:4 ממותי תחלאים ימתו לא יספדו ולא יקברו לדמן על פני האדמה יהיו ובחרב וברעב יכלו והיתה נבלתם למאכל לעוף השׁמים ולבהמת הארץ׃
Jeremiah 16:5 כי כה אמר יהוה אל תבוא בית מרזח ואל תלך לספוד ואל תנד להם כי אספתי את שׁלומי מאת העם הזה נאם יהוה את החסד ואת הרחמים׃
Jeremiah 16:6 ומתו גדלים וקטנים בארץ הזאת לא יקברו ולא יספדו להם ולא יתגדד ולא יקרח להם׃
Jeremiah 16:7 ולא יפרסו להם על אבל לנחמו על מת ולא ישׁקו אותם כוס תנחומים על אביו ועל אמו׃
Jeremiah 16:8 ובית משׁתה לא תבוא לשׁבת אותם לאכל ולשׁתות׃
Jeremiah 16:9 כי כה אמר יהוה צבאות אלהי ישׂראל הנני משׁבית מן המקום הזה לעיניכם ובימיכם קול שׂשׂון וקול שׂמחה קול חתן וקול כלה׃
Jeremiah 16:10 והיה כי תגיד לעם הזה את כל הדברים האלה ואמרו אליך על מה דבר יהוה עלינו את כל הרעה הגדולה הזאת ומה עוננו ומה חטאתנו אשׁר חטאנו ליהוה אלהינו׃
Jeremiah 16:11 ואמרת אליהם על אשׁר עזבו אבותיכם אותי נאם יהוה וילכו אחרי אלהים אחרים ויעבדום וישׁתחוו להם ואתי עזבו ואת תורתי לא שׁמרו׃
Jeremiah 16:12 ואתם הרעתם לעשׂות מאבותיכם והנכם הלכים אישׁ אחרי שׁררות לבו הרע לבלתי שׁמע אלי׃
Jeremiah 16:13 והטלתי אתכם מעל הארץ הזאת על הארץ אשׁר לא ידעתם אתם ואבותיכם ועבדתם שׁם את אלהים אחרים יומם ולילה אשׁר לא אתן לכם חנינה׃
Jeremiah 16:14 לכן הנה ימים באים נאם יהוה ולא יאמר עוד חי יהוה אשׁר העלה את בני ישׂראל מארץ מצרים׃
Jeremiah 16:15 כי אם חי יהוה אשׁר העלה את בני ישׂראל מארץ צפון ומכל הארצות אשׁר הדיחם שׁמה והשׁבתים על אדמתם אשׁר נתתי לאבותם׃
Jeremiah 16:16 הנני שׁלח לדוגים רבים נאם יהוה ודיגום ואחרי כן אשׁלח לרבים צידים וצדום מעל כל הר ומעל כל גבעה ומנקיקי הסלעים׃
Jeremiah 16:17 כי עיני על כל דרכיהם לא נסתרו מלפני ולא נצפן עונם מנגד עיני׃
Jeremiah 16:18 ושׁלמתי ראשׁונה משׁנה עונם וחטאתם על חללם את ארצי בנבלת שׁקוציהם ותועבותיהם מלאו את נחלתי׃
Jeremiah 16:19 יהוה עזי ומעזי ומנוסי ביום צרה אליך גוים יבאו מאפסי ארץ ויאמרו אך שׁקר נחלו אבותינו הבל ואין בם מועיל׃
Jeremiah 16:20 היעשׂה לו אדם אלהים והמה לא אלהים׃
Jeremiah 16:21 לכן הנני מודיעם בפעם הזאת אודיעם את ידי ואת גבורתי וידעו כי שׁמי יהוה׃
Jeremiah 17:1 חטאת יהודה כתובה בעט ברזל בצפרן שׁמיר חרושׁה על לוח לבם ולקרנות מזבחותיכם׃
Jeremiah 17:2 כזכר בניהם מזבחותם ואשׁריהם על עץ רענן על גבעות הגבהות׃
Jeremiah 17:3 הררי בשׂדה חילך כל אוצרותיך לבז אתן במתיך בחטאת בכל גבוליך׃
Jeremiah 17:4 ושׁמטתה ובך מנחלתך אשׁר נתתי לך והעבדתיך את איביך בארץ אשׁר לא ידעת כי אשׁ קדחתם באפי עד עולם תוקד׃
Jeremiah 17:5 כה אמר יהוה ארור הגבר אשׁר יבטח באדם ושׂם בשׂר זרעו ומן יהוה יסור לבו׃
Jeremiah 17:6 והיה כערער בערבה ולא יראה כי יבוא טוב ושׁכן חררים במדבר ארץ מלחה ולא תשׁב׃
Jeremiah 17:7 ברוך הגבר אשׁר יבטח ביהוה והיה יהוה מבטחו׃
Jeremiah 17:8 והיה כעץ שׁתול על מים ועל יובל ישׁלח שׁרשׁיו ולא ירא כי יבא חם והיה עלהו רענן ובשׁנת בצרת לא ידאג ולא ימישׁ מעשׂות פרי׃
Jeremiah 17:9 עקב הלב מכל ואנשׁ הוא מי ידענו׃
Jeremiah 17:10 אני יהוה חקר לב בחן כליות ולתת לאישׁ כדרכו כפרי מעלליו׃
Jeremiah 17:11 קרא דגר ולא ילד עשׂה עשׁר ולא במשׁפט בחצי ימו יעזבנו ובאחריתו יהיה נבל׃
Jeremiah 17:12 כסא כבוד מרום מראשׁון מקום מקדשׁנו׃
Jeremiah 17:13 מקוה ישׂראל יהוה כל עזביך יבשׁו יסורי בארץ יכתבו כי עזבו מקור מים חיים את יהוה׃
Jeremiah 17:14 רפאני יהוה וארפא הושׁיעני ואושׁעה כי תהלתי אתה׃
Jeremiah 17:15 הנה המה אמרים אלי איה דבר יהוה יבוא נא׃
Jeremiah 17:16 ואני לא אצתי מרעה אחריך ויום אנושׁ לא התאויתי אתה ידעת מוצא שׂפתי נכח פניך היה׃
Jeremiah 17:17 אל תהיה לי למחתה מחסי אתה ביום רעה׃
Jeremiah 17:18 יבשׁו רדפי ואל אבשׁה אני יחתו המה ואל אחתה אני הביא עליהם יום רעה ומשׁנה שׁברון שׁברם׃
Jeremiah 17:19 כה אמר יהוה אלי הלך ועמדת בשׁער בני עם אשׁר יבאו בו מלכי יהודה ואשׁר יצאו בו ובכל שׁערי ירושׁלם׃
Jeremiah 17:20 ואמרת אליהם שׁמעו דבר יהוה מלכי יהודה וכל יהודה וכל ישׁבי ירושׁלם הבאים בשׁערים האלה׃
Jeremiah 17:21 כה אמר יהוה השׁמרו בנפשׁותיכם ואל תשׂאו משׂא ביום השׁבת והבאתם בשׁערי ירושׁלם׃
Jeremiah 17:22 ולא תוציאו משׂא מבתיכם ביום השׁבת וכל מלאכה לא תעשׂו וקדשׁתם את יום השׁבת כאשׁר צויתי את אבותיכם׃
Jeremiah 17:23 ולא שׁמעו ולא הטו את אזנם ויקשׁו את ערפם לבלתי שׁומע ולבלתי קחת מוסר׃
Jeremiah 17:24 והיה אם שׁמע תשׁמעון אלי נאם יהוה לבלתי הביא משׂא בשׁערי העיר הזאת ביום השׁבת ולקדשׁ את יום השׁבת לבלתי עשׂות בה כל מלאכה׃
Jeremiah 17:25 ובאו בשׁערי העיר הזאת מלכים ושׂרים ישׁבים על כסא דוד רכבים ברכב ובסוסים המה ושׂריהם אישׁ יהודה וישׁבי ירושׁלם וישׁבה העיר הזאת לעולם׃
Jeremiah 17:26 ובאו מערי יהודה ומסביבות ירושׁלם ומארץ בנימן ומן השׁפלה ומן ההר ומן הנגב מבאים עולה וזבח ומנחה ולבונה ומבאי תודה בית יהוה׃
Jeremiah 17:27 ואם לא תשׁמעו אלי לקדשׁ את יום השׁבת ולבלתי שׂאת משׂא ובא בשׁערי ירושׁלם ביום השׁבת והצתי אשׁ בשׁעריה ואכלה ארמנות ירושׁלם ולא תכבה׃
Jeremiah 18:1 הדבר אשׁר היה אל ירמיהו מאת יהוה לאמר׃
Jeremiah 18:2 קום וירדת בית היוצר ושׁמה אשׁמיעך את דברי׃
Jeremiah 18:3 וארד בית היוצר והנהו עשׂה מלאכה על האבנים׃
Jeremiah 18:4 ונשׁחת הכלי אשׁר הוא עשׂה בחמר ביד היוצר ושׁב ויעשׂהו כלי אחר כאשׁר ישׁר בעיני היוצר לעשׂות׃
Jeremiah 18:5 ויהי דבר יהוה אלי לאמור׃
Jeremiah 18:6 הכיוצר הזה לא אוכל לעשׂות לכם בית ישׂראל נאם יהוה הנה כחמר ביד היוצר כן אתם בידי בית ישׂראל׃
Jeremiah 18:7 רגע אדבר על גוי ועל ממלכה לנתושׁ ולנתוץ ולהאביד׃
Jeremiah 18:8 ושׁב הגוי ההוא מרעתו אשׁר דברתי עליו ונחמתי על הרעה אשׁר חשׁבתי לעשׂות׃
Jeremiah 18:9 ורגע אדבר על גוי ועל ממלכה לבנת ולנטע׃
Jeremiah 18:10 ועשׂה הרעה בעיני לבלתי שׁמע בקולי ונחמתי על הטובה אשׁר אמרתי להיטיב אותו׃
Jeremiah 18:11 ועתה אמר נא אל אישׁ יהודה ועל יושׁבי ירושׁלם לאמר כה אמר יהוה הנה אנכי יוצר עליכם רעה וחשׁב עליכם מחשׁבה שׁובו נא אישׁ מדרכו הרעה והיטיבו דרכיכם ומעלליכם׃
Jeremiah 18:12 ואמרו נואשׁ כי אחרי מחשׁבותינו נלך ואישׁ שׁררות לבו הרע נעשׂה׃
Jeremiah 18:13 לכן כה אמר יהוה שׁאלו נא בגוים מי שׁמע כאלה שׁעררת עשׂתה מאד בתולת ישׂראל׃
Jeremiah 18:14 היעזב מצור שׂדי שׁלג לבנון אם ינתשׁו מים זרים קרים נוזלים׃
Jeremiah 18:15 כי שׁכחני עמי לשׁוא יקטרו ויכשׁלום בדרכיהם שׁבילי עולם ללכת נתיבות דרך לא סלולה׃
Jeremiah 18:16 לשׂום ארצם לשׁמה שׁרוקת עולם כל עובר עליה ישׁם ויניד בראשׁו׃
Jeremiah 18:17 כרוח קדים אפיצם לפני אויב ערף ולא פנים אראם ביום אידם׃
Jeremiah 18:18 ויאמרו לכו ונחשׁבה על ירמיהו מחשׁבות כי לא תאבד תורה מכהן ועצה מחכם ודבר מנביא לכו ונכהו בלשׁון ואל נקשׁיבה אל כל דבריו׃
Jeremiah 18:19 הקשׁיבה יהוה אלי ושׁמע לקול יריבי׃
Jeremiah 18:20 הישׁלם תחת טובה רעה כי כרו שׁוחה לנפשׁי זכר עמדי לפניך לדבר עליהם טובה להשׁיב את חמתך מהם׃
Jeremiah 18:21 לכן תן את בניהם לרעב והגרם על ידי חרב ותהינה נשׁיהם שׁכלות ואלמנות ואנשׁיהם יהיו הרגי מות בחוריהם מכי חרב במלחמה׃
Jeremiah 18:22 תשׁמע זעקה מבתיהם כי תביא עליהם גדוד פתאם כי כרו שׁיחה ללכדני ופחים טמנו לרגלי׃
Jeremiah 18:23 ואתה יהוה ידעת את כל עצתם עלי למות אל תכפר על עונם וחטאתם מלפניך אל תמחי והיו מכשׁלים לפניך בעת אפך עשׂה׃
Jeremiah 19:1 כה אמר יהוה הלוך וקנית בקבק יוצר חרשׂ ומזקני העם ומזקני הכהנים׃
Jeremiah 19:2 ויצאת אל גיא בן הנם אשׁר פתח שׁער החרסות וקראת שׁם את הדברים אשׁר אדבר אליך׃
Jeremiah 19:3 ואמרת שׁמעו דבר יהוה מלכי יהודה וישׁבי ירושׁלם כה אמר יהוה צבאות אלהי ישׂראל הנני מביא רעה על המקום הזה אשׁר כל שׁמעה תצלנה אזניו׃
Jeremiah 19:4 יען אשׁר עזבני וינכרו את המקום הזה ויקטרו בו לאלהים אחרים אשׁר לא ידעום המה ואבותיהם ומלכי יהודה ומלאו את המקום הזה דם נקים׃
Jeremiah 19:5 ובנו את במות הבעל לשׂרף את בניהם באשׁ עלות לבעל אשׁר לא צויתי ולא דברתי ולא עלתה על לבי׃
Jeremiah 19:6 לכן הנה ימים באים נאם יהוה ולא יקרא למקום הזה עוד התפת וגיא בן הנם כי אם גיא ההרגה׃
Jeremiah 19:7 ובקתי את עצת יהודה וירושׁלם במקום הזה והפלתים בחרב לפני איביהם וביד מבקשׁי נפשׁם ונתתי את נבלתם למאכל לעוף השׁמים ולבהמת הארץ׃
Jeremiah 19:8 ושׂמתי את העיר הזאת לשׁמה ולשׁרקה כל עבר עליה ישׁם וישׁרק על כל מכתה׃
Jeremiah 19:9 והאכלתים את בשׂר בניהם ואת בשׂר בנתיהם ואישׁ בשׂר רעהו יאכלו במצור ובמצוק אשׁר יציקו להם איביהם ומבקשׁי נפשׁם׃
Jeremiah 19:10 ושׁברת הבקבק לעיני האנשׁים ההלכים אותך׃
Jeremiah 19:11 ואמרת אליהם כה אמר יהוה צבאות ככה אשׁבר את העם הזה ואת העיר הזאת כאשׁר ישׁבר את כלי היוצר אשׁר לא יוכל להרפה עוד ובתפת יקברו מאין מקום לקבור׃
Jeremiah 19:12 כן אעשׂה למקום הזה נאם יהוה וליושׁביו ולתת את העיר הזאת כתפת׃
Jeremiah 19:13 והיו בתי ירושׁלם ובתי מלכי יהודה כמקום התפת הטמאים לכל הבתים אשׁר קטרו על גגתיהם לכל צבא השׁמים והסך נסכים לאלהים אחרים׃
Jeremiah 19:14 ויבא ירמיהו מהתפת אשׁר שׁלחו יהוה שׁם להנבא ויעמד בחצר בית יהוה ויאמר אל כל העם׃
Jeremiah 19:15 כה אמר יהוה צבאות אלהי ישׂראל הנני מבי אל העיר הזאת ועל כל עריה את כל הרעה אשׁר דברתי עליה כי הקשׁו את ערפם לבלתי שׁמוע את דברי׃
Jeremiah 20:1 וישׁמע פשׁחור בן אמר הכהן והוא פקיד נגיד בבית יהוה את ירמיהו נבא את הדברים האלה׃
Jeremiah 20:2 ויכה פשׁחור את ירמיהו הנביא ויתן אתו על המהפכת אשׁר בשׁער בנימן העליון אשׁר בבית יהוה׃
Jeremiah 20:3 ויהי ממחרת ויצא פשׁחור את ירמיהו מן המהפכת ויאמר אליו ירמיהו לא פשׁחור קרא יהוה שׁמך כי אם מגור מסביב׃
Jeremiah 20:4 כי כה אמר יהוה הנני נתנך למגור לך ולכל אהביך ונפלו בחרב איביהם ועיניך ראות ואת כל יהודה אתן ביד מלך בבל והגלם בבלה והכם בחרב׃
Jeremiah 20:5 ונתתי את כל חסן העיר הזאת ואת כל יגיעה ואת כל יקרה ואת כל אוצרות מלכי יהודה אתן ביד איביהם ובזזום ולקחום והביאום בבלה׃
Jeremiah 20:6 ואתה פשׁחור וכל ישׁבי ביתך תלכו בשׁבי ובבל תבוא ושׁם תמות ושׁם תקבר אתה וכל אהביך אשׁר נבאת להם בשׁקר׃
Jeremiah 20:7 פתיתני יהוה ואפת חזקתני ותוכל הייתי לשׂחוק כל היום כלה לעג׃
Jeremiah 20:8 כי מדי אדבר אזעק חמס ושׁד אקרא כי היה דבר יהוה לי לחרפה ולקלס כל היום׃
Jeremiah 20:9 ואמרתי לא אזכרנו ולא אדבר עוד בשׁמו והיה בלבי כאשׁ בערת עצר בעצמתי ונלאיתי כלכל ולא אוכל׃
Jeremiah 20:10 כי שׁמעתי דבת רבים מגור מסביב הגידו ונגידנו כל אנושׁ שׁלומי שׁמרי צלעי אולי יפתה ונוכלה לו ונקחה נקמתנו ממנו׃
Jeremiah 20:11 ויהוה אותי כגבור עריץ על כן רדפי יכשׁלו ולא יכלו בשׁו מאד כי לא השׂכילו כלמת עולם לא תשׁכח׃
Jeremiah 20:12 ויהוה צבאות בחן צדיק ראה כליות ולב אראה נקמתך מהם כי אליך גליתי את ריבי׃
Jeremiah 20:13 שׁירו ליהוה הללו את יהוה כי הציל את נפשׁ אביון מיד מרעים׃
Jeremiah 20:14 ארור היום אשׁר ילדתי בו יום אשׁר ילדתני אמי אל יהי ברוך׃
Jeremiah 20:15 ארור האישׁ אשׁר בשׂר את אבי לאמר ילד לך בן זכר שׂמח שׂמחהו׃
Jeremiah 20:16 והיה האישׁ ההוא כערים אשׁר הפך יהוה ולא נחם ושׁמע זעקה בבקר ותרועה בעת צהרים׃
Jeremiah 20:17 אשׁר לא מותתני מרחם ותהי לי אמי קברי ורחמה הרת עולם׃
Jeremiah 20:18 למה זה מרחם יצאתי לראות עמל ויגון ויכלו בבשׁת ימי׃
Jeremiah 21:1 הדבר אשׁר היה אל ירמיהו מאת יהוה בשׁלח אליו המלך צדקיהו את פשׁחור בן מלכיה ואת צפניה בן מעשׂיה הכהן לאמר׃
Jeremiah 21:2 דרשׁ נא בעדנו את יהוה כי נבוכדראצר מלך בבל נלחם עלינו אולי יעשׂה יהוה אותנו ככל נפלאתיו ויעלה מעלינו׃
Jeremiah 21:3 ויאמר ירמיהו אליהם כה תאמרן אל צדקיהו׃
Jeremiah 21:4 כה אמר יהוה אלהי ישׂראל הנני מסב את כלי המלחמה אשׁר בידכם אשׁר אתם נלחמים בם את מלך בבל ואת הכשׂדים הצרים עליכם מחוץ לחומה ואספתי אותם אל תוך העיר הזאת׃
Jeremiah 21:5 ונלחמתי אני אתכם ביד נטויה ובזרוע חזקה ובאף ובחמה ובקצף גדול׃
Jeremiah 21:6 והכיתי את יושׁבי העיר הזאת ואת האדם ואת הבהמה בדבר גדול ימתו׃
Jeremiah 21:7 ואחרי כן נאם יהוה אתן את צדקיהו מלך יהודה ואת עבדיו ואת העם ואת הנשׁארים בעיר הזאת מן הדבר מן החרב ומן הרעב ביד נבוכדראצר מלך בבל וביד איביהם וביד מבקשׁי נפשׁם והכם לפי חרב לא יחוס עליהם ולא יחמל ולא ירחם׃
Jeremiah 21:8 ואל העם הזה תאמר כה אמר יהוה הנני נתן לפניכם את דרך החיים ואת דרך המות׃
Jeremiah 21:9 הישׁב בעיר הזאת ימות בחרב וברעב ובדבר והיוצא ונפל על הכשׂדים הצרים עליכם יחיה והיתה לו נפשׁו לשׁלל׃
Jeremiah 21:10 כי שׂמתי פני בעיר הזאת לרעה ולא לטובה נאם יהוה ביד מלך בבל תנתן ושׂרפה באשׁ׃
Jeremiah 21:11 ולבית מלך יהודה שׁמעו דבר יהוה׃
Jeremiah 21:12 בית דוד כה אמר יהוה דינו לבקר משׁפט והצילו גזול מיד עושׁק פן תצא כאשׁ חמתי ובערה ואין מכבה מפני רע מעלליהם׃
Jeremiah 21:13 הנני אליך ישׁבת העמק צור המישׁר נאם יהוה האמרים מי יחת עלינו ומי יבוא במעונותינו׃
Jeremiah 21:14 ופקדתי עליכם כפרי מעלליכם נאם יהוה והצתי אשׁ ביערה ואכלה כל סביביה׃
Jeremiah 22:1 כה אמר יהוה רד בית מלך יהודה ודברת שׁם את הדבר הזה׃
Jeremiah 22:2 ואמרת שׁמע דבר יהוה מלך יהודה הישׁב על כסא דוד אתה ועבדיך ועמך הבאים בשׁערים האלה׃
Jeremiah 22:3 כה אמר יהוה עשׂו משׁפט וצדקה והצילו גזול מיד עשׁוק וגר יתום ואלמנה אל תנו אל תחמסו ודם נקי אל תשׁפכו במקום הזה׃
Jeremiah 22:4 כי אם עשׂו תעשׂו את הדבר הזה ובאו בשׁערי הבית הזה מלכים ישׁבים לדוד על כסאו רכבים ברכב ובסוסים הוא ועבדו ועמו׃
Jeremiah 22:5 ואם לא תשׁמעו את הדברים האלה בי נשׁבעתי נאם יהוה כי לחרבה יהיה הבית הזה׃
Jeremiah 22:6 כי כה אמר יהוה על בית מלך יהודה גלעד אתה לי ראשׁ הלבנון אם לא אשׁיתך מדבר ערים לא נושׁבה׃
Jeremiah 22:7 וקדשׁתי עליך משׁחתים אישׁ וכליו וכרתו מבחר ארזיך והפילו על האשׁ׃
Jeremiah 22:8 ועברו גוים רבים על העיר הזאת ואמרו אישׁ אל רעהו על מה עשׂה יהוה ככה לעיר הגדולה הזאת׃
Jeremiah 22:9 ואמרו על אשׁר עזבו את ברית יהוה אלהיהם וישׁתחוו לאלהים אחרים ויעבדום׃
Jeremiah 22:10 אל תבכו למת ואל תנדו לו בכו בכו להלך כי לא ישׁוב עוד וראה את ארץ מולדתו׃
Jeremiah 22:11 כי כה אמר יהוה אל שׁלם בן יאשׁיהו מלך יהודה המלך תחת יאשׁיהו אביו אשׁר יצא מן המקום הזה לא ישׁוב שׁם עוד׃
Jeremiah 22:12 כי במקום אשׁר הגלו אתו שׁם ימות ואת הארץ הזאת לא יראה עוד׃
Jeremiah 22:13 הוי בנה ביתו בלא צדק ועליותיו בלא משׁפט ברעהו יעבד חנם ופעלו לא יתן׃
Jeremiah 22:14 האמר אבנה לי בית מדות ועליות מרוחים וקרע לו חלוני וספון בארז ומשׁוח בשׁשׁר׃
Jeremiah 22:15 התמלך כי אתה מתחרה בארז אביך הלוא אכל ושׁתה ועשׂה משׁפט וצדקה אז טוב׃
Jeremiah 22:16 דן דין עני ואביון אז טוב הלוא היא הדעת אתי נאם יהוה׃
Jeremiah 22:17 כי אין עיניך ולבך כי אם על בצעך ועל דם הנקי לשׁפוך ועל העשׁק ועל המרוצה לעשׂות׃
Jeremiah 22:18 לכן כה אמר יהוה אל יהויקים בן יאשׁיהו מלך יהודה לא יספדו לו הוי אחי והוי אחות לא יספדו לו הוי אדון והוי הדה׃
Jeremiah 22:19 קבורת חמור יקבר סחוב והשׁלך מהלאה לשׁערי ירושׁלם׃
Jeremiah 22:20 עלי הלבנון וצעקי ובבשׁן תני קולך וצעקי מעברים כי נשׁברו כל מאהביך׃
Jeremiah 22:21 דברתי אליך בשׁלותיך אמרת לא אשׁמע זה דרכך מנעוריך כי לא שׁמעת בקולי׃
Jeremiah 22:22 כל רעיך תרעה רוח ומאהביך בשׁבי ילכו כי אז תבשׁי ונכלמת מכל רעתך׃
Jeremiah 22:23 ישׁבתי בלבנון מקננתי בארזים מה נחנת בבא לך חבלים חיל כילדה׃
Jeremiah 22:24 חי אני נאם יהוה כי אם יהיה כניהו בן יהויקים מלך יהודה חותם על יד ימיני כי משׁם אתקנך׃
Jeremiah 22:25 ונתתיך ביד מבקשׁי נפשׁך וביד אשׁר אתה יגור מפניהם וביד נבוכדראצר מלך בבל וביד הכשׂדים׃
Jeremiah 22:26 והטלתי אתך ואת אמך אשׁר ילדתך על הארץ אחרת אשׁר לא ילדתם שׁם ושׁם תמותו׃
Jeremiah 22:27 ועל הארץ אשׁר הם מנשׂאים את נפשׁם לשׁוב שׁם שׁמה לא ישׁובו׃
Jeremiah 22:28 העצב נבזה נפוץ האישׁ הזה כניהו אם כלי אין חפץ בו מדוע הוטלו הוא וזרעו והשׁלכו על הארץ אשׁר לא ידעו׃
Jeremiah 22:29 ארץ ארץ ארץ שׁמעי דבר יהוה׃
Jeremiah 22:30 כה אמר יהוה כתבו את האישׁ הזה ערירי גבר לא יצלח בימיו כי לא יצלח מזרעו אישׁ ישׁב על כסא דוד ומשׁל עוד ביהודה׃
Jeremiah 23:1 הוי רעים מאבדים ומפצים את צאן מרעיתי נאם יהוה׃
Jeremiah 23:2 לכן כה אמר יהוה אלהי ישׂראל על הרעים הרעים את עמי אתם הפצתם את צאני ותדחום ולא פקדתם אתם הנני פקד עליכם את רע מעלליכם נאם יהוה׃
Jeremiah 23:3 ואני אקבץ את שׁארית צאני מכל הארצות אשׁר הדחתי אתם שׁם והשׁבתי אתהן על נוהן ופרו ורבו׃
Jeremiah 23:4 והקמתי עליהם רעים ורעום ולא ייראו עוד ולא יחתו ולא יפקדו נאם יהוה׃
Jeremiah 23:5 הנה ימים באים נאם יהוה והקמתי לדוד צמח צדיק ומלך מלך והשׂכיל ועשׂה משׁפט וצדקה בארץ׃
Jeremiah 23:6 בימיו תושׁע יהודה וישׂראל ישׁכן לבטח וזה שׁמו אשׁר יקראו יהוה צדקנו׃
Jeremiah 23:7 לכן הנה ימים באים נאם יהוה ולא יאמרו עוד חי יהוה אשׁר העלה את בני ישׂראל מארץ מצרים׃
Jeremiah 23:8 כי אם חי יהוה אשׁר העלה ואשׁר הביא את זרע בית ישׂראל מארץ צפונה ומכל הארצות אשׁר הדחתים שׁם וישׁבו על אדמתם׃
Jeremiah 23:9 לנבאים נשׁבר לבי בקרבי רחפו כל עצמותי הייתי כאישׁ שׁכור וכגבר עברו יין מפני יהוה ומפני דברי קדשׁו׃
Jeremiah 23:10 כי מנאפים מלאה הארץ כי מפני אלה אבלה הארץ יבשׁו נאות מדבר ותהי מרוצתם רעה וגבורתם לא כן׃
Jeremiah 23:11 כי גם נביא גם כהן חנפו גם בביתי מצאתי רעתם נאם יהוה׃
Jeremiah 23:12 לכן יהיה דרכם להם כחלקלקות באפלה ידחו ונפלו בה כי אביא עליהם רעה שׁנת פקדתם נאם יהוה׃
Jeremiah 23:13 ובנביאי שׁמרון ראיתי תפלה הנבאו בבעל ויתעו את עמי את ישׂראל׃
Jeremiah 23:14 ובנבאי ירושׁלם ראיתי שׁערורה נאוף והלך בשׁקר וחזקו ידי מרעים לבלתי שׁבו אישׁ מרעתו היו לי כלם כסדם וישׁביה כעמרה׃
Jeremiah 23:15 לכן כה אמר יהוה צבאות על הנבאים הנני מאכיל אותם לענה והשׁקתים מי ראשׁ כי מאת נביאי ירושׁלם יצאה חנפה לכל הארץ׃
Jeremiah 23:16 כה אמר יהוה צבאות אל תשׁמעו על דברי הנבאים הנבאים לכם מהבלים המה אתכם חזון לבם ידברו לא מפי יהוה׃
Jeremiah 23:17 אמרים אמור למנאצי דבר יהוה שׁלום יהיה לכם וכל הלך בשׁררות לבו אמרו לא תבוא עליכם רעה׃
Jeremiah 23:18 כי מי עמד בסוד יהוה וירא וישׁמע את דברו מי הקשׁיב דברי וישׁמע׃
Jeremiah 23:19 הנה סערת יהוה חמה יצאה וסער מתחולל על ראשׁ רשׁעים יחול׃
Jeremiah 23:20 לא ישׁוב אף יהוה עד עשׂתו ועד הקימו מזמות לבו באחרית הימים תתבוננו בה בינה׃
Jeremiah 23:21 לא שׁלחתי את הנבאים והם רצו לא דברתי אליהם והם נבאו׃
Jeremiah 23:22 ואם עמדו בסודי וישׁמעו דברי את עמי וישׁבום מדרכם הרע ומרע מעלליהם׃
Jeremiah 23:23 האלהי מקרב אני נאם יהוה ולא אלהי מרחק׃
Jeremiah 23:24 אם יסתר אישׁ במסתרים ואני לא אראנו נאם יהוה הלוא את השׁמים ואת הארץ אני מלא נאם יהוה׃
Jeremiah 23:25 שׁמעתי את אשׁר אמרו הנבאים הנבאים בשׁמי שׁקר לאמר חלמתי חלמתי׃
Jeremiah 23:26 עד מתי הישׁ בלב הנבאים נבאי השׁקר ונביאי תרמת לבם׃
Jeremiah 23:27 החשׁבים להשׁכיח את עמי שׁמי בחלומתם אשׁר יספרו אישׁ לרעהו כאשׁר שׁכחו אבותם את שׁמי בבעל׃
Jeremiah 23:28 הנביא אשׁר אתו חלום יספר חלום ואשׁר דברי אתו ידבר דברי אמת מה לתבן את הבר נאם יהוה׃
Jeremiah 23:29 הלוא כה דברי כאשׁ נאם יהוה וכפטישׁ יפצץ סלע׃
Jeremiah 23:30 לכן הנני על הנבאים נאם יהוה מגנבי דברי אישׁ מאת רעהו׃
Jeremiah 23:31 הנני על הנביאם נאם יהוה הלקחים לשׁונם וינאמו נאם׃
Jeremiah 23:32 הנני על נבאי חלמות שׁקר נאם יהוה ויספרום ויתעו את עמי בשׁקריהם ובפחזותם ואנכי לא שׁלחתים ולא צויתים והועיל לא יועילו לעם הזה נאם יהוה׃
Jeremiah 23:33 וכי ישׁאלך העם הזה או הנביא או כהן לאמר מה משׂא יהוה ואמרת אליהם את מה משׂא ונטשׁתי אתכם נאם יהוה׃
Jeremiah 23:34 והנביא והכהן והעם אשׁר יאמר משׂא יהוה ופקדתי על האישׁ ההוא ועל ביתו׃
Jeremiah 23:35 כה תאמרו אישׁ על רעהו ואישׁ אל אחיו מה ענה יהוה ומה דבר יהוה׃
Jeremiah 23:36 ומשׂא יהוה לא תזכרו עוד כי המשׂא יהיה לאישׁ דברו והפכתם את דברי אלהים חיים יהוה צבאות אלהינו׃
Jeremiah 23:37 כה תאמר אל הנביא מה ענך יהוה ומה דבר יהוה׃
Jeremiah 23:38 ואם משׂא יהוה תאמרו לכן כה אמר יהוה יען אמרכם את הדבר הזה משׂא יהוה ואשׁלח אליכם לאמר לא תאמרו משׂא יהוה׃
Jeremiah 23:39 לכן הנני ונשׁיתי אתכם נשׁא ונטשׁתי אתכם ואת העיר אשׁר נתתי לכם ולאבותיכם מעל פני׃
Jeremiah 23:40 ונתתי עליכם חרפת עולם וכלמות עולם אשׁר לא תשׁכח׃
Jeremiah 24:1 הראני יהוה והנה שׁני דודאי תאנים מועדים לפני היכל יהוה אחרי הגלות נבוכדראצר מלך בבל את יכניהו בן יהויקים מלך יהודה ואת שׂרי יהודה ואת החרשׁ ואת המסגר מירושׁלם ויבאם בבל׃
Jeremiah 24:2 הדוד אחד תאנים טבות מאד כתאני הבכרות והדוד אחד תאנים רעות מאד אשׁר לא תאכלנה מרע׃
Jeremiah 24:3 ויאמר יהוה אלי מה אתה ראה ירמיהו ואמר תאנים התאנים הטבות טבות מאד והרעות רעות מאד אשׁר לא תאכלנה מרע׃
Jeremiah 24:4 ויהי דבר יהוה אלי לאמר׃
Jeremiah 24:5 כה אמר יהוה אלהי ישׂראל כתאנים הטבות האלה כן אכיר את גלות יהודה אשׁר שׁלחתי מן המקום הזה ארץ כשׂדים לטובה׃
Jeremiah 24:6 ושׂמתי עיני עליהם לטובה והשׁבתים על הארץ הזאת ובניתים ולא אהרס ונטעתים ולא אתושׁ׃
Jeremiah 24:7 ונתתי להם לב לדעת אתי כי אני יהוה והיו לי לעם ואנכי אהיה להם לאלהים כי ישׁבו אלי בכל לבם׃
Jeremiah 24:8 וכתאנים הרעות אשׁר לא תאכלנה מרע כי כה אמר יהוה כן אתן את צדקיהו מלך יהודה ואת שׂריו ואת שׁארית ירושׁלם הנשׁארים בארץ הזאת והישׁבים בארץ מצרים׃
Jeremiah 24:9 ונתתים לזועה לרעה לכל ממלכות הארץ לחרפה ולמשׁל לשׁנינה ולקללה בכל המקמות אשׁר אדיחם שׁם׃
Jeremiah 24:10 ושׁלחתי בם את החרב את הרעב ואת הדבר עד תמם מעל האדמה אשׁר נתתי להם ולאבותיהם׃
Jeremiah 25:1 הדבר אשׁר היה על ירמיהו על כל עם יהודה בשׁנה הרבעית ליהויקים בן יאשׁיהו מלך יהודה היא השׁנה הראשׁנית לנבוכדראצר מלך בבל׃
Jeremiah 25:2 אשׁר דבר ירמיהו הנביא על כל עם יהודה ואל כל ישׁבי ירושׁלם לאמר׃
Jeremiah 25:3 מן שׁלשׁ עשׂרה שׁנה ליאשׁיהו בן אמון מלך יהודה ועד היום הזה זה שׁלשׁ ועשׂרים שׁנה היה דבר יהוה אלי ואדבר אליכם אשׁכים ודבר ולא שׁמעתם׃
Jeremiah 25:4 ושׁלח יהוה אליכם את כל עבדיו הנבאים השׁכם ושׁלח ולא שׁמעתם ולא הטיתם את אזנכם לשׁמע׃
Jeremiah 25:5 לאמר שׁובו נא אישׁ מדרכו הרעה ומרע מעלליכם ושׁבו על האדמה אשׁר נתן יהוה לכם ולאבותיכם למן עולם ועד עולם׃
Jeremiah 25:6 ואל תלכו אחרי אלהים אחרים לעבדם ולהשׁתחות להם ולא תכעיסו אותי במעשׂה ידיכם ולא ארע׃
Jeremiah 25:7 ולא שׁמעתם אלי נאם יהוה למען הכעסוני במעשׂה ידיכם לרע׃
Jeremiah 25:8 לכן כה אמר יהוה צבאות יען אשׁר לא שׁמעתם את דברי׃
Jeremiah 25:9 הנני שׁלח ולקחתי את כל משׁפחות צפון נאם יהוה ואל נבוכדראצר מלך בבל עבדי והבאתים על הארץ הזאת ועל ישׁביה ועל כל הגוים האלה סביב והחרמתים ושׂמתים לשׁמה ולשׁרקה ולחרבות עולם׃
Jeremiah 25:10 והאבדתי מהם קול שׂשׂון וקול שׂמחה קול חתן וקול כלה קול רחים ואור נר׃
Jeremiah 25:11 והיתה כל הארץ הזאת לחרבה לשׁמה ועבדו הגוים האלה את מלך בבל שׁבעים שׁנה׃
Jeremiah 25:12 והיה כמלאות שׁבעים שׁנה אפקד על מלך בבל ועל הגוי ההוא נאם יהוה את עונם ועל ארץ כשׂדים ושׂמתי אתו לשׁממות עולם׃
Jeremiah 25:13 והבאיתי על הארץ ההיא את כל דברי אשׁר דברתי עליה את כל הכתוב בספר הזה אשׁר נבא ירמיהו על כל הגוים׃
Jeremiah 25:14 כי עבדו בם גם המה גוים רבים ומלכים גדולים ושׁלמתי להם כפעלם וכמעשׂה ידיהם׃
Jeremiah 25:15 כי כה אמר יהוה אלהי ישׂראל אלי קח את כוס היין החמה הזאת מידי והשׁקיתה אתו את כל הגוים אשׁר אנכי שׁלח אותך אליהם׃
Jeremiah 25:16 ושׁתו והתגעשׁו והתהללו מפני החרב אשׁר אנכי שׁלח בינתם׃
Jeremiah 25:17 ואקח את הכוס מיד יהוה ואשׁקה את כל הגוים אשׁר שׁלחני יהוה אליהם׃
Jeremiah 25:18 את ירושׁלם ואת ערי יהודה ואת מלכיה את שׂריה לתת אתם לחרבה לשׁמה לשׁרקה ולקללה כיום הזה׃
Jeremiah 25:19 את פרעה מלך מצרים ואת עבדיו ואת שׂריו ואת כל עמו׃
Jeremiah 25:20 ואת כל הערב ואת כל מלכי ארץ העוץ ואת כל מלכי ארץ פלשׁתים ואת אשׁקלון ואת עזה ואת עקרון ואת שׁארית אשׁדוד׃
Jeremiah 25:21 את אדום ואת מואב ואת בני עמון׃
Jeremiah 25:22 ואת כל מלכי צר ואת כל מלכי צידון ואת מלכי האי אשׁר בעבר הים׃
Jeremiah 25:23 ואת דדן ואת תימא ואת בוז ואת כל קצוצי פאה׃
Jeremiah 25:24 ואת כל מלכי ערב ואת כל מלכי הערב השׁכנים במדבר׃
Jeremiah 25:25 ואת כל מלכי זמרי ואת כל מלכי עילם ואת כל מלכי מדי׃
Jeremiah 25:26 ואת כל מלכי הצפון הקרבים והרחקים אישׁ אל אחיו ואת כל הממלכות הארץ אשׁר על פני האדמה ומלך שׁשׁך ישׁתה אחריהם׃
Jeremiah 25:27 ואמרת אליהם כה אמר יהוה צבאות אלהי ישׂראל שׁתו ושׁכרו וקיו ונפלו ולא תקומו מפני החרב אשׁר אנכי שׁלח ביניכם׃
Jeremiah 25:28 והיה כי ימאנו לקחת הכוס מידך לשׁתות ואמרת אליהם כה אמר יהוה צבאות שׁתו תשׁתו׃
Jeremiah 25:29 כי הנה בעיר אשׁר נקרא שׁמי עליה אנכי מחל להרע ואתם הנקה תנקו לא תנקו כי חרב אני קרא על כל ישׁבי הארץ נאם יהוה צבאות׃
Jeremiah 25:30 ואתה תנבא אליהם את כל הדברים האלה ואמרת אליהם יהוה ממרום ישׁאג וממעון קדשׁו יתן קולו שׁאג ישׁאג על נוהו הידד כדרכים יענה אל כל ישׁבי הארץ׃
Jeremiah 25:31 בא שׁאון עד קצה הארץ כי ריב ליהוה בגוים נשׁפט הוא לכל בשׂר הרשׁעים נתנם לחרב נאם יהוה׃
Jeremiah 25:32 כה אמר יהוה צבאות הנה רעה יצאת מגוי אל גוי וסער גדול יעור מירכתי ארץ׃
Jeremiah 25:33 והיו חללי יהוה ביום ההוא מקצה הארץ ועד קצה הארץ לא יספדו ולא יאספו ולא יקברו לדמן על פני האדמה יהיו׃
Jeremiah 25:34 הילילו הרעים וזעקו והתפלשׁו אדירי הצאן כי מלאו ימיכם לטבוח ותפוצותיכם ונפלתם ככלי חמדה׃
Jeremiah 25:35 ואבד מנוס מן הרעים ופליטה מאדירי הצאן׃
Jeremiah 25:36 קול צעקת הרעים ויללת אדירי הצאן כי שׁדד יהוה את מרעיתם׃
Jeremiah 25:37 ונדמו נאות השׁלום מפני חרון אף יהוה׃
Jeremiah 25:38 עזב ככפיר סכו כי היתה ארצם לשׁמה מפני חרון היונה ומפני חרון אפו׃
Jeremiah 26:1 בראשׁית ממלכות יהויקים בן יאשׁיהו מלך יהודה היה הדבר הזה מאת יהוה לאמר׃
Jeremiah 26:2 כה אמר יהוה עמד בחצר בית יהוה ודברת על כל ערי יהודה הבאים להשׁתחות בית יהוה את כל הדברים אשׁר צויתיך לדבר אליהם אל תגרע דבר׃
Jeremiah 26:3 אולי ישׁמעו וישׁבו אישׁ מדרכו הרעה ונחמתי אל הרעה אשׁר אנכי חשׁב לעשׂות להם מפני רע מעלליהם׃
Jeremiah 26:4 ואמרת אליהם כה אמר יהוה אם לא תשׁמעו אלי ללכת בתורתי אשׁר נתתי לפניכם׃
Jeremiah 26:5 לשׁמע על דברי עבדי הנבאים אשׁר אנכי שׁלח אליכם והשׁכם ושׁלח ולא שׁמעתם׃
Jeremiah 26:6 ונתתי את הבית הזה כשׁלה ואת העיר הזאתה אתן לקללה לכל גויי הארץ׃
Jeremiah 26:7 וישׁמעו הכהנים והנבאים וכל העם את ירמיהו מדבר את הדברים האלה בבית יהוה׃
Jeremiah 26:8 ויהי ככלות ירמיהו לדבר את כל אשׁר צוה יהוה לדבר אל כל העם ויתפשׂו אתו הכהנים והנבאים וכל העם לאמר מות תמות׃
Jeremiah 26:9 מדוע נבית בשׁם יהוה לאמר כשׁלו יהיה הבית הזה והעיר הזאת תחרב מאין יושׁב ויקהל כל העם אל ירמיהו בבית יהוה׃
Jeremiah 26:10 וישׁמעו שׂרי יהודה את הדברים האלה ויעלו מבית המלך בית יהוה וישׁבו בפתח שׁער יהוה החדשׁ׃
Jeremiah 26:11 ויאמרו הכהנים והנבאים אל השׂרים ואל כל העם לאמר משׁפט מות לאישׁ הזה כי נבא אל העיר הזאת כאשׁר שׁמעתם באזניכם׃
Jeremiah 26:12 ויאמר ירמיהו אל כל השׂרים ואל כל העם לאמר יהוה שׁלחני להנבא אל הבית הזה ואל העיר הזאת את כל הדברים אשׁר שׁמעתם׃
Jeremiah 26:13 ועתה היטיבו דרכיכם ומעלליכם ושׁמעו בקול יהוה אלהיכם וינחם יהוה אל הרעה אשׁר דבר עליכם׃
Jeremiah 26:14 ואני הנני בידכם עשׂו לי כטוב וכישׁר בעיניכם׃
Jeremiah 26:15 אך ידע תדעו כי אם ממתים אתם אתי כי דם נקי אתם נתנים עליכם ואל העיר הזאת ואל ישׁביה כי באמת שׁלחני יהוה עליכם לדבר באזניכם את כל הדברים האלה׃
Jeremiah 26:16 ויאמרו השׂרים וכל העם אל הכהנים ואל הנביאים אין לאישׁ הזה משׁפט מות כי בשׁם יהוה אלהינו דבר אלינו׃
Jeremiah 26:17 ויקמו אנשׁים מזקני הארץ ויאמרו אל כל קהל העם לאמר׃
Jeremiah 26:18 מיכיה המורשׁתי היה נבא בימי חזקיהו מלך יהודה ויאמר אל כל עם יהודה לאמר כה אמר יהוה צבאות ציון שׂדה תחרשׁ וירושׁלים עיים תהיה והר הבית לבמות יער׃
Jeremiah 26:19 ההמת המתהו חזקיהו מלך יהודה וכל יהודה הלא ירא את יהוה ויחל את פני יהוה וינחם יהוה אל הרעה אשׁר דבר עליהם ואנחנו עשׂים רעה גדולה על נפשׁותינו׃
Jeremiah 26:20 וגם אישׁ היה מתנבא בשׁם יהוה אוריהו בן שׁמעיהו מקרית היערים וינבא על העיר הזאת ועל הארץ הזאת ככל דברי ירמיהו׃
Jeremiah 26:21 וישׁמע המלך יהויקים וכל גבוריו וכל השׂרים את דבריו ויבקשׁ המלך המיתו וישׁמע אוריהו וירא ויברח ויבא מצרים׃
Jeremiah 26:22 וישׁלח המלך יהויקים אנשׁים מצרים את אלנתן בן עכבור ואנשׁים אתו אל מצרים׃
Jeremiah 26:23 ויוציאו את אוריהו ממצרים ויבאהו אל המלך יהויקים ויכהו בחרב וישׁלך את נבלתו אל קברי בני העם׃
Jeremiah 26:24 אך יד אחיקם בן שׁפן היתה את ירמיהו לבלתי תת אתו ביד העם להמיתו׃
Jeremiah 27:1 בראשׁית ממלכת יהויקם בן יאושׁיהו מלך יהודה היה הדבר הזה אל ירמיה מאת יהוה לאמר׃
Jeremiah 27:2 כה אמר יהוה אלי עשׂה לך מוסרות ומטות ונתתם על צוארך׃
Jeremiah 27:3 ושׁלחתם אל מלך אדום ואל מלך מואב ואל מלך בני עמון ואל מלך צר ואל מלך צידון ביד מלאכים הבאים ירושׁלם אל צדקיהו מלך יהודה׃
Jeremiah 27:4 וצוית אתם אל אדניהם לאמר כה אמר יהוה צבאות אלהי ישׂראל כה תאמרו אל אדניכם׃
Jeremiah 27:5 אנכי עשׂיתי את הארץ את האדם ואת הבהמה אשׁר על פני הארץ בכחי הגדול ובזרועי הנטויה ונתתיה לאשׁר ישׁר בעיני׃
Jeremiah 27:6 ועתה אנכי נתתי את כל הארצות האלה ביד נבוכדנאצר מלך בבל עבדי וגם את חית השׂדה נתתי לו לעבדו׃
Jeremiah 27:7 ועבדו אתו כל הגוים ואת בנו ואת בן בנו עד בא עת ארצו גם הוא ועבדו בו גוים רבים ומלכים גדלים׃
Jeremiah 27:8 והיה הגוי והממלכה אשׁר לא יעבדו אתו את נבוכדנאצר מלך בבל ואת אשׁר לא יתן את צוארו בעל מלך בבל בחרב וברעב ובדבר אפקד על הגוי ההוא נאם יהוה עד תמי אתם בידו׃
Jeremiah 27:9 ואתם אל תשׁמעו אל נביאיכם ואל קסמיכם ואל חלמתיכם ואל ענניכם ואל כשׁפיכם אשׁר הם אמרים אליכם לאמר לא תעבדו את מלך בבל׃
Jeremiah 27:10 כי שׁקר הם נבאים לכם למען הרחיק אתכם מעל אדמתכם והדחתי אתכם ואבדתם׃
Jeremiah 27:11 והגוי אשׁר יביא את צוארו בעל מלך בבל ועבדו והנחתיו על אדמתו נאם יהוה ועבדה וישׁב׃
Jeremiah 27:12 ואל צדקיה מלך יהודה דברתי ככל הדברים האלה לאמר הביאו את צואריכם בעל מלך בבל ועבדו אתו ועמו וחיו׃
Jeremiah 27:13 למה תמותו אתה ועמך בחרב ברעב ובדבר כאשׁר דבר יהוה אל הגוי אשׁר לא יעבד את מלך בבל׃
Jeremiah 27:14 ואל תשׁמעו אל דברי הנבאים האמרים אליכם לאמר לא תעבדו את מלך בבל כי שׁקר הם נבאים׃
Jeremiah 27:15 כי לא שׁלחתים נאם יהוה והם נבאים בשׁמי לשׁקר למען הדיחי אתכם ואבדתם אתם והנבאים הנבאים׃
Jeremiah 27:16 ואל הכהנים ואל כל העם הזה דברתי לאמר כה אמר יהוה אל תשׁמעו אל דברי נביאיכם הנבאים לכם לאמר הנה כלי בית יהוה מושׁבים מבבלה עתה מהרה כי שׁקר המה נבאים׃
Jeremiah 27:17 אל תשׁמעו אליהם עבדו את מלך בבל וחיו למה תהיה העיר הזאת חרבה׃
Jeremiah 27:18 ואם נבאים הם ואם ישׁ דבר יהוה אתם יפגעו נא ביהוה צבאות לבלתי באו הכלים הנותרים בבית יהוה ובית מלך יהודה ובירושׁלם בבלה׃
Jeremiah 27:19 כי כה אמר יהוה צבאות אל העמדים ועל הים ועל המכנות ועל יתר הכלים הנותרים בעיר הזאת׃
Jeremiah 27:20 אשׁר לא לקחם נבוכדנאצר מלך בבל בגלותו את יכוניה בן יהויקים מלך יהודה מירושׁלם בבלה ואת כל חרי יהודה וירושׁלם׃
Jeremiah 27:21 כי כה אמר יהוה צבאות אלהי ישׂראל על הכלים הנותרים בית יהוה ובית מלך יהודה וירושׁלם׃
Jeremiah 27:22 בבלה יובאו ושׁמה יהיו עד יום פקדי אתם נאם יהוה והעליתים והשׁיבתים אל המקום הזה׃
Jeremiah 28:1 ויהי בשׁנה ההיא בראשׁית ממלכת צדקיה מלך יהודה בשׁנת הרבעית בחדשׁ החמישׁי אמר אלי חנניה בן עזור הנביא אשׁר מגבעון בבית יהוה לעיני הכהנים וכל העם לאמר׃
Jeremiah 28:2 כה אמר יהוה צבאות אלהי ישׂראל לאמר שׁברתי את על מלך בבל׃
Jeremiah 28:3 בעוד שׁנתים ימים אני משׁיב אל המקום הזה את כל כלי בית יהוה אשׁר לקח נבוכדנאצר מלך בבל מן המקום הזה ויביאם בבל׃
Jeremiah 28:4 ואת יכניה בן יהויקים מלך יהודה ואת כל גלות יהודה הבאים בבלה אני משׁיב אל המקום הזה נאם יהוה כי אשׁבר את על מלך בבל׃
Jeremiah 28:5 ויאמר ירמיה הנביא אל חנניה הנביא לעיני הכהנים ולעיני כל העם העמדים בבית יהוה׃
Jeremiah 28:6 ויאמר ירמיה הנביא אמן כן יעשׂה יהוה יקם יהוה את דבריך אשׁר נבאת להשׁיב כלי בית יהוה וכל הגולה מבבל אל המקום הזה׃
Jeremiah 28:7 אך שׁמע נא הדבר הזה אשׁר אנכי דבר באזניך ובאזני כל העם׃
Jeremiah 28:8 הנביאים אשׁר היו לפני ולפניך מן העולם וינבאו אל ארצות רבות ועל ממלכות גדלות למלחמה ולרעה ולדבר׃
Jeremiah 28:9 הנביא אשׁר ינבא לשׁלום בבא דבר הנביא יודע הנביא אשׁר שׁלחו יהוה באמת׃
Jeremiah 28:10 ויקח חנניה הנביא את המוטה מעל צואר ירמיה הנביא וישׁברהו׃
Jeremiah 28:11 ויאמר חנניה לעיני כל העם לאמר כה אמר יהוה ככה אשׁבר את על נבכדנאצר מלך בבל בעוד שׁנתים ימים מעל צואר כל הגוים וילך ירמיה הנביא לדרכו׃
Jeremiah 28:12 ויהי דבר יהוה אל ירמיה אחרי שׁבור חנניה הנביא את המוטה מעל צואר ירמיה הנביא לאמר׃
Jeremiah 28:13 הלוך ואמרת אל חנניה לאמר כה אמר יהוה מוטת עץ שׁברת ועשׂית תחתיהן מטות ברזל׃
Jeremiah 28:14 כי כה אמר יהוה צבאות אלהי ישׂראל על ברזל נתתי על צואר כל הגוים האלה לעבד את נבכדנאצר מלך בבל ועבדהו וגם את חית השׂדה נתתי׃
Jeremiah 28:15 ויאמר ירמיה הנביא אל חנניה הנביא שׁמע נא חנניה לא שׁלחך יהוה ואתה הבטחת את העם הזה על שׁקר׃
Jeremiah 28:16 לכן כה אמר יהוה הנני משׁלחך מעל פני האדמה השׁנה אתה מת כי סרה דברת אל יהוה׃
Jeremiah 28:17 וימת חנניה הנביא בשׁנה ההיא בחדשׁ השׁביעי׃
Jeremiah 29:1 ואלה דברי הספר אשׁר שׁלח ירמיה הנביא מירושׁלם אל יתר זקני הגולה ואל הכהנים ואל הנביאים ואל כל העם אשׁר הגלה נבוכדנאצר מירושׁלם בבלה׃
Jeremiah 29:2 אחרי צאת יכניה המלך והגבירה והסריסים שׂרי יהודה וירושׁלם והחרשׁ והמסגר מירושׁלם׃
Jeremiah 29:3 ביד אלעשׂה בן שׁפן וגמריה בן חלקיה אשׁר שׁלח צדקיה מלך יהודה אל נבוכדנאצר מלך בבל בבלה לאמר׃
Jeremiah 29:4 כה אמר יהוה צבאות אלהי ישׂראל לכל הגולה אשׁר הגליתי מירושׁלם בבלה׃
Jeremiah 29:5 בנו בתים ושׁבו ונטעו גנות ואכלו את פרין׃
Jeremiah 29:6 קחו נשׁים והולידו בנים ובנות וקחו לבניכם נשׁים ואת בנותיכם תנו לאנשׁים ותלדנה בנים ובנות ורבו שׁם ואל תמעטו׃
Jeremiah 29:7 ודרשׁו את שׁלום העיר אשׁר הגליתי אתכם שׁמה והתפללו בעדה אל יהוה כי בשׁלומה יהיה לכם שׁלום׃
Jeremiah 29:8 כי כה אמר יהוה צבאות אלהי ישׂראל אל ישׁיאו לכם נביאיכם אשׁר בקרבכם וקסמיכם ואל תשׁמעו אל חלמתיכם אשׁר אתם מחלמים׃
Jeremiah 29:9 כי בשׁקר הם נבאים לכם בשׁמי לא שׁלחתים נאם יהוה׃
Jeremiah 29:10 כי כה אמר יהוה כי לפי מלאת לבבל שׁבעים שׁנה אפקד אתכם והקמתי עליכם את דברי הטוב להשׁיב אתכם אל המקום הזה׃
Jeremiah 29:11 כי אנכי ידעתי את המחשׁבת אשׁר אנכי חשׁב עליכם נאם יהוה מחשׁבות שׁלום ולא לרעה לתת לכם אחרית ותקוה׃
Jeremiah 29:12 וקראתם אתי והלכתם והתפללתם אלי ושׁמעתי אליכם׃
Jeremiah 29:13 ובקשׁתם אתי ומצאתם כי תדרשׁני בכל לבבכם׃
Jeremiah 29:14 ונמצאתי לכם נאם יהוה ושׁבתי את שׁביתכם וקבצתי אתכם מכל הגוים ומכל המקומות אשׁר הדחתי אתכם שׁם נאם יהוה והשׁבתי אתכם אל המקום אשׁר הגליתי אתכם משׁם׃
Jeremiah 29:15 כי אמרתם הקים לנו יהוה נבאים בבלה׃
Jeremiah 29:16 כי כה אמר יהוה אל המלך היושׁב אל כסא דוד ואל כל העם היושׁב בעיר הזאת אחיכם אשׁר לא יצאו אתכם בגולה׃
Jeremiah 29:17 כה אמר יהוה צבאות הנני משׁלח בם את החרב את הרעב ואת הדבר ונתתי אותם כתאנים השׁערים אשׁר לא תאכלנה מרע׃
Jeremiah 29:18 ורדפתי אחריהם בחרב ברעב ובדבר ונתתים לזועה לכל ממלכות הארץ לאלה ולשׁמה ולשׁרקה ולחרפה בכל הגוים אשׁר הדחתים שׁם׃
Jeremiah 29:19 תחת אשׁר לא שׁמעו אל דברי נאם יהוה אשׁר שׁלחתי אליהם את עבדי הנבאים השׁכם ושׁלח ולא שׁמעתם נאם יהוה׃
Jeremiah 29:20 ואתם שׁמעו דבר יהוה כל הגולה אשׁר שׁלחתי מירושׁלם בבלה׃
Jeremiah 29:21 כה אמר יהוה צבאות אלהי ישׂראל אל אחאב בן קוליה ואל צדקיהו בן מעשׂיה הנבאים לכם בשׁמי שׁקר הנני נתן אתם ביד נבוכדראצר מלך בבל והכם לעיניכם׃
Jeremiah 29:22 ולקח מהם קללה לכל גלות יהודה אשׁר בבבל לאמר ישׂמך יהוה כצדקיהו וכאחב אשׁר קלם מלך בבל באשׁ׃
Jeremiah 29:23 יען אשׁר עשׂו נבלה בישׂראל וינאפו את נשׁי רעיהם וידברו דבר בשׁמי שׁקר אשׁר לוא צויתם ואנכי הוידע ועד נאם יהוה׃
Jeremiah 29:24 ואל שׁמעיהו הנחלמי תאמר לאמר׃
Jeremiah 29:25 כה אמר יהוה צבאות אלהי ישׂראל לאמר יען אשׁר אתה שׁלחת בשׁמכה ספרים אל כל העם אשׁר בירושׁלם ואל צפניה בן מעשׂיה הכהן ואל כל הכהנים לאמר׃
Jeremiah 29:26 יהוה נתנך כהן תחת יהוידע הכהן להיות פקדים בית יהוה לכל אישׁ משׁגע ומתנבא ונתתה אתו אל המהפכת ואל הצינק׃
Jeremiah 29:27 ועתה למה לא גערת בירמיהו הענתתי המתנבא׃
Jeremiah 29:28 כי על כן שׁלח אלינו בבל לאמר ארכה היא בנו בתים ושׁבו ונטעו גנות ואכלו את פריהן׃
Jeremiah 29:29 ויקרא צפניה הכהן את הספר הזה באזני ירמיהו הנביא׃
Jeremiah 29:30 ויהי דבר יהוה אל ירמיהו לאמר׃
Jeremiah 29:31 שׁלח על כל הגולה לאמר כה אמר יהוה אל שׁמעיה הנחלמי יען אשׁר נבא לכם שׁמעיה ואני לא שׁלחתיו ויבטח אתכם על שׁקר׃
Jeremiah 29:32 לכן כה אמר יהוה הנני פקד על שׁמעיה הנחלמי ועל זרעו לא יהיה לו אישׁ יושׁב בתוך העם הזה ולא יראה בטוב אשׁר אני עשׂה לעמי נאם יהוה כי סרה דבר על יהוה׃
Jeremiah 30:1 הדבר אשׁר היה אל ירמיהו מאת יהוה לאמר׃
Jeremiah 30:2 כה אמר יהוה אלהי ישׂראל לאמר כתב לך את כל הדברים אשׁר דברתי אליך אל ספר׃
Jeremiah 30:3 כי הנה ימים באים נאם יהוה ושׁבתי את שׁבות עמי ישׂראל ויהודה אמר יהוה והשׁבתים אל הארץ אשׁר נתתי לאבותם וירשׁוה׃
Jeremiah 30:4 ואלה הדברים אשׁר דבר יהוה אל ישׂראל ואל יהודה׃
Jeremiah 30:5 כי כה אמר יהוה קול חרדה שׁמענו פחד ואין שׁלום׃
Jeremiah 30:6 שׁאלו נא וראו אם ילד זכר מדוע ראיתי כל גבר ידיו על חלציו כיולדה ונהפכו כל פנים לירקון׃
Jeremiah 30:7 הוי כי גדול היום ההוא מאין כמהו ועת צרה היא ליעקב וממנה יושׁע׃
Jeremiah 30:8 והיה ביום ההוא נאם יהוה צבאות אשׁבר עלו מעל צוארך ומוסרותיך אנתק ולא יעבדו בו עוד זרים׃
Jeremiah 30:9 ועבדו את יהוה אלהיהם ואת דוד מלכם אשׁר אקים להם׃
Jeremiah 30:10 ואתה אל תירא עבדי יעקב נאם יהוה ואל תחת ישׂראל כי הנני מושׁיעך מרחוק ואת זרעך מארץ שׁבים ושׁב יעקב ושׁקט ושׁאנן ואין מחריד׃
Jeremiah 30:11 כי אתך אני נאם יהוה להושׁיעך כי אעשׂה כלה בכל הגוים אשׁר הפצותיך שׁם אך אתך לא אעשׂה כלה ויסרתיך למשׁפט ונקה לא אנקך׃
Jeremiah 30:12 כי כה אמר יהוה אנושׁ לשׁברך נחלה מכתך׃
Jeremiah 30:13 אין דן דינך למזור רפאות תעלה אין׃
Jeremiah 30:14 כל מאהביך שׁכחוך אותך לא ידרשׁו כי מכת אויב הכיתיך מוסר אכזרי על רב עונך עצמו חטאתיך׃
Jeremiah 30:15 מה תזעק על שׁברך אנושׁ מכאבך על רב עונך עצמו חטאתיך עשׂיתי אלה׃
Jeremiah 30:16 לכן כל אכליך יאכלו וכל צריך כלם בשׁבי ילכו והיו שׁאסיך למשׁסה וכל בזזיך אתן לבז׃
Jeremiah 30:17 כי אעלה ארכה לך וממכותיך ארפאך נאם יהוה כי נדחה קראו לך ציון היא דרשׁ אין׃
Jeremiah 30:18 כה אמר יהוה הנני שׁב שׁבות אהלי יעקוב ומשׁכנתיו ארחם ונבנתה עיר על תלה וארמון על משׁפטו ישׁב׃
Jeremiah 30:19 ויצא מהם תודה וקול משׂחקים והרבתים ולא ימעטו והכבדתים ולא יצערו׃
Jeremiah 30:20 והיו בניו כקדם ועדתו לפני תכון ופקדתי על כל לחציו׃
Jeremiah 30:21 והיה אדירו ממנו ומשׁלו מקרבו יצא והקרבתיו ונגשׁ אלי כי מי הוא זה ערב את לבו לגשׁת אלי נאם יהוה׃
Jeremiah 30:22 והייתם לי לעם ואנכי אהיה לכם לאלהים׃
Jeremiah 30:23 הנה סערת יהוה חמה יצאה סער מתגורר על ראשׁ רשׁעים יחול׃
Jeremiah 30:24 לא ישׁוב חרון אף יהוה עד עשׂתו ועד הקימו מזמות לבו באחרית הימים תתבוננו׃
Jeremiah 31:1 בעת ההיא נאם יהוה אהיה לאלהים לכל משׁפחות ישׂראל והמה יהיו לי לעם׃
Jeremiah 31:2 כה אמר יהוה מצא חן במדבר עם שׂרידי חרב הלוך להרגיעו ישׂראל׃
Jeremiah 31:3 מרחוק יהוה נראה לי ואהבת עולם אהבתיך על כן משׁכתיך חסד׃
Jeremiah 31:4 עוד אבנך ונבנית בתולת ישׂראל עוד תעדי תפיך ויצאת במחול משׂחקים׃
Jeremiah 31:5 עוד תטעי כרמים בהרי שׁמרון נטעו נטעים וחללו׃
Jeremiah 31:6 כי ישׁ יום קראו נצרים בהר אפרים קומו ונעלה ציון אל יהוה אלהינו׃
Jeremiah 31:7 כי כה אמר יהוה רנו ליעקב שׂמחה וצהלו בראשׁ הגוים השׁמיעו הללו ואמרו הושׁע יהוה את עמך את שׁארית ישׂראל׃
Jeremiah 31:8 הנני מביא אותם מארץ צפון וקבצתים מירכתי ארץ בם עור ופסח הרה וילדת יחדו קהל גדול ישׁובו הנה׃
Jeremiah 31:9 בבכי יבאו ובתחנונים אובילם אוליכם אל נחלי מים בדרך ישׁר לא יכשׁלו בה כי הייתי לישׂראל לאב ואפרים בכרי הוא׃
Jeremiah 31:10 שׁמעו דבר יהוה גוים והגידו באיים ממרחק ואמרו מזרה ישׂראל יקבצנו ושׁמרו כרעה עדרו׃
Jeremiah 31:11 כי פדה יהוה את יעקב וגאלו מיד חזק ממנו׃
Jeremiah 31:12 ובאו ורננו במרום ציון ונהרו אל טוב יהוה על דגן ועל תירשׁ ועל יצהר ועל בני צאן ובקר והיתה נפשׁם כגן רוה ולא יוסיפו לדאבה עוד׃
Jeremiah 31:13 אז תשׂמח בתולה במחול ובחרים וזקנים יחדו והפכתי אבלם לשׂשׂון ונחמתים ושׂמחתים מיגונם׃
Jeremiah 31:14 ורויתי נפשׁ הכהנים דשׁן ועמי את טובי ישׂבעו נאם יהוה׃
Jeremiah 31:15 כה אמר יהוה קול ברמה נשׁמע נהי בכי תמרורים רחל מבכה על בניה מאנה להנחם על בניה כי איננו׃
Jeremiah 31:16 כה אמר יהוה מנעי קולך מבכי ועיניך מדמעה כי ישׁ שׂכר לפעלתך נאם יהוה ושׁבו מארץ אויב׃
Jeremiah 31:17 וישׁ תקוה לאחריתך נאם יהוה ושׁבו בנים לגבולם׃
Jeremiah 31:18 שׁמוע שׁמעתי אפרים מתנודד יסרתני ואוסר כעגל לא למד השׁיבני ואשׁובה כי אתה יהוה אלהי׃
Jeremiah 31:19 כי אחרי שׁובי נחמתי ואחרי הודעי ספקתי על ירך בשׁתי וגם נכלמתי כי נשׂאתי חרפת נעורי׃
Jeremiah 31:20 הבן יקיר לי אפרים אם ילד שׁעשׁעים כי מדי דברי בו זכר אזכרנו עוד על כן המו מעי לו רחם ארחמנו נאם יהוה׃
Jeremiah 31:21 הציבי לך צינים שׂמי לך תמרורים שׁתי לבך למסלה דרך הלכתי שׁובי בתולת ישׂראל שׁבי אל עריך אלה׃
Jeremiah 31:22 עד מתי תתחמקין הבת השׁובבה כי ברא יהוה חדשׁה בארץ נקבה תסובב גבר׃
Jeremiah 31:23 כה אמר יהוה צבאות אלהי ישׂראל עוד יאמרו את הדבר הזה בארץ יהודה ובעריו בשׁובי את שׁבותם יברכך יהוה נוה צדק הר הקדשׁ׃
Jeremiah 31:24 וישׁבו בה יהודה וכל עריו יחדו אכרים ונסעו בעדר׃
Jeremiah 31:25 כי הרויתי נפשׁ עיפה וכל נפשׁ דאבה מלאתי׃
Jeremiah 31:26 על זאת הקיצתי ואראה ושׁנתי ערבה׃
Jeremiah 31:27 הנה ימים באים נאם יהוה וזרעתי את בית ישׂראל ואת בית יהודה זרע אדם וזרע בהמה׃
Jeremiah 31:28 והיה כאשׁר שׁקדתי עליהם לנתושׁ ולנתוץ ולהרס ולהאביד ולהרע כן אשׁקד עליהם לבנות ולנטוע נאם יהוה׃
Jeremiah 31:29 בימים ההם לא יאמרו עוד אבות אכלו בסר ושׁני בנים תקהינה׃
Jeremiah 31:30 כי אם אישׁ בעונו ימות כל האדם האכל הבסר תקהינה שׁניו׃
Jeremiah 31:31 הנה ימים באים נאם יהוה וכרתי את בית ישׂראל ואת בית יהודה ברית חדשׁה׃
Jeremiah 31:32 לא כברית אשׁר כרתי את אבותם ביום החזיקי בידם להוציאם מארץ מצרים אשׁר המה הפרו את בריתי ואנכי בעלתי בם נאם יהוה׃
Jeremiah 31:33 כי זאת הברית אשׁר אכרת את בית ישׂראל אחרי הימים ההם נאם יהוה נתתי את תורתי בקרבם ועל לבם אכתבנה והייתי להם לאלהים והמה יהיו לי לעם׃
Jeremiah 31:34 ולא ילמדו עוד אישׁ את רעהו ואישׁ את אחיו לאמר דעו את יהוה כי כולם ידעו אותי למקטנם ועד גדולם נאם יהוה כי אסלח לעונם ולחטאתם לא אזכר עוד׃
Jeremiah 31:35 כה אמר יהוה נתן שׁמשׁ לאור יומם חקת ירח וכוכבים לאור לילה רגע הים ויהמו גליו יהוה צבאות שׁמו׃
Jeremiah 31:36 אם ימשׁו החקים האלה מלפני נאם יהוה גם זרע ישׂראל ישׁבתו מהיות גוי לפני כל הימים׃
Jeremiah 31:37 כה אמר יהוה אם ימדו שׁמים מלמעלה ויחקרו מוסדי ארץ למטה גם אני אמאס בכל זרע ישׂראל על כל אשׁר עשׂו נאם יהוה׃
Jeremiah 31:38 הנה ימים נאם יהוה ונבנתה העיר ליהוה ממגדל חננאל שׁער הפנה׃
Jeremiah 31:39 ויצא עוד קוה המדה נגדו על גבעת גרב ונסב געתה׃
Jeremiah 31:40 וכל העמק הפגרים והדשׁן וכל השׁרמות עד נחל קדרון עד פנת שׁער הסוסים מזרחה קדשׁ ליהוה לא ינתשׁ ולא יהרס עוד לעולם׃
Jeremiah 32:1 הדבר אשׁר היה אל ירמיהו מאת יהוה בשׁנת העשׂרית לצדקיהו מלך יהודה היא השׁנה שׁמנה עשׂרה שׁנה לנבוכדראצר׃
Jeremiah 32:2 ואז חיל מלך בבל צרים על ירושׁלם וירמיהו הנביא היה כלוא בחצר המטרה אשׁר בית מלך יהודה׃
Jeremiah 32:3 אשׁר כלאו צדקיהו מלך יהודה לאמר מדוע אתה נבא לאמר כה אמר יהוה הנני נתן את העיר הזאת ביד מלך בבל ולכדה׃
Jeremiah 32:4 וצדקיהו מלך יהודה לא ימלט מיד הכשׂדים כי הנתן ינתן ביד מלך בבל ודבר פיו עם פיו ועיניו את עינו תראינה׃
Jeremiah 32:5 ובבל יולך את צדקיהו ושׁם יהיה עד פקדי אתו נאם יהוה כי תלחמו את הכשׂדים לא תצליחו׃
Jeremiah 32:6 ויאמר ירמיהו היה דבר יהוה אלי לאמר׃
Jeremiah 32:7 הנה חנמאל בן שׁלם דדך בא אליך לאמר קנה לך את שׂדי אשׁר בענתות כי לך משׁפט הגאלה לקנות׃
Jeremiah 32:8 ויבא אלי חנמאל בן דדי כדבר יהוה אל חצר המטרה ויאמר אלי קנה נא את שׂדי אשׁר בענתות אשׁר בארץ בנימין כי לך משׁפט הירשׁה ולך הגאלה קנה לך ואדע כי דבר יהוה הוא׃
Jeremiah 32:9 ואקנה את השׂדה מאת חנמאל בן דדי אשׁר בענתות ואשׁקלה לו את הכסף שׁבעה שׁקלים ועשׂרה הכסף׃
Jeremiah 32:10 ואכתב בספר ואחתם ואעד עדים ואשׁקל הכסף במאזנים׃
Jeremiah 32:11 ואקח את ספר המקנה את החתום המצוה והחקים ואת הגלוי׃
Jeremiah 32:12 ואתן את הספר המקנה אל ברוך בן נריה בן מחסיה לעיני חנמאל דדי ולעיני העדים הכתבים בספר המקנה לעיני כל היהודים הישׁבים בחצר המטרה׃
Jeremiah 32:13 ואצוה את ברוך לעיניהם לאמר׃
Jeremiah 32:14 כה אמר יהוה צבאות אלהי ישׂראל לקוח את הספרים האלה את ספר המקנה הזה ואת החתום ואת ספר הגלוי הזה ונתתם בכלי חרשׂ למען יעמדו ימים רבים׃
Jeremiah 32:15 כי כה אמר יהוה צבאות אלהי ישׂראל עוד יקנו בתים ושׂדות וכרמים בארץ הזאת׃
Jeremiah 32:16 ואתפלל אל יהוה אחרי תתי את ספר המקנה אל ברוך בן נריה לאמר׃
Jeremiah 32:17 אהה אדני יהוה הנה אתה עשׂית את השׁמים ואת הארץ בכחך הגדול ובזרעך הנטויה לא יפלא ממך כל דבר׃
Jeremiah 32:18 עשׂה חסד לאלפים ומשׁלם עון אבות אל חיק בניהם אחריהם האל הגדול הגבור יהוה צבאות שׁמו׃
Jeremiah 32:19 גדל העצה ורב העליליה אשׁר עיניך פקחות על כל דרכי בני אדם לתת לאישׁ כדרכיו וכפרי מעלליו׃
Jeremiah 32:20 אשׁר שׂמת אתות ומפתים בארץ מצרים עד היום הזה ובישׂראל ובאדם ותעשׂה לך שׁם כיום הזה׃
Jeremiah 32:21 ותצא את עמך את ישׂראל מארץ מצרים באתות ובמופתים וביד חזקה ובאזרוע נטויה ובמורא גדול׃
Jeremiah 32:22 ותתן להם את הארץ הזאת אשׁר נשׁבעת לאבותם לתת להם ארץ זבת חלב ודבשׁ׃
Jeremiah 32:23 ויבאו וירשׁו אתה ולא שׁמעו בקולך ובתרותך לא הלכו את כל אשׁר צויתה להם לעשׂות לא עשׂו ותקרא אתם את כל הרעה הזאת׃
Jeremiah 32:24 הנה הסללות באו העיר ללכדה והעיר נתנה ביד הכשׂדים הנלחמים עליה מפני החרב והרעב והדבר ואשׁר דברת היה והנך ראה׃
Jeremiah 32:25 ואתה אמרת אלי אדני יהוה קנה לך השׂדה בכסף והעד עדים והעיר נתנה ביד הכשׂדים׃
Jeremiah 32:26 ויהי דבר יהוה אל ירמיהו לאמר׃
Jeremiah 32:27 הנה אני יהוה אלהי כל בשׂר הממני יפלא כל דבר׃
Jeremiah 32:28 לכן כה אמר יהוה הנני נתן את העיר הזאת ביד הכשׂדים וביד נבוכדראצר מלך בבל ולכדה׃
Jeremiah 32:29 ובאו הכשׂדים הנלחמים על העיר הזאת והציתו את העיר הזאת באשׁ ושׂרפוה ואת הבתים אשׁר קטרו על גגותיהם לבעל והסכו נסכים לאלהים אחרים למען הכעסני׃
Jeremiah 32:30 כי היו בני ישׂראל ובני יהודה אך עשׂים הרע בעיני מנערתיהם כי בני ישׂראל אך מכעסים אתי במעשׂה ידיהם נאם יהוה׃
Jeremiah 32:31 כי על אפי ועל חמתי היתה לי העיר הזאת למן היום אשׁר בנו אותה ועד היום הזה להסירה מעל פני׃
Jeremiah 32:32 על כל רעת בני ישׂראל ובני יהודה אשׁר עשׂו להכעסני המה מלכיהם שׂריהם כהניהם ונביאיהם ואישׁ יהודה וישׁבי ירושׁלם׃
Jeremiah 32:33 ויפנו אלי ערף ולא פנים ולמד אתם השׁכם ולמד ואינם שׁמעים לקחת מוסר׃
Jeremiah 32:34 וישׂימו שׁקוציהם בבית אשׁר נקרא שׁמי עליו לטמאו׃
Jeremiah 32:35 ויבנו את במות הבעל אשׁר בגיא בן הנם להעביר את בניהם ואת בנותיהם למלך אשׁר לא צויתים ולא עלתה על לבי לעשׂות התועבה הזאת למען החטי את יהודה׃
Jeremiah 32:36 ועתה לכן כה אמר יהוה אלהי ישׂראל אל העיר הזאת אשׁר אתם אמרים נתנה ביד מלך בבל בחרב וברעב ובדבר׃
Jeremiah 32:37 הנני מקבצם מכל הארצות אשׁר הדחתים שׁם באפי ובחמתי ובקצף גדול והשׁבתים אל המקום הזה והשׁבתים לבטח׃
Jeremiah 32:38 והיו לי לעם ואני אהיה להם לאלהים׃
Jeremiah 32:39 ונתתי להם לב אחד ודרך אחד ליראה אותי כל הימים לטוב להם ולבניהם אחריהם׃
Jeremiah 32:40 וכרתי להם ברית עולם אשׁר לא אשׁוב מאחריהם להיטיבי אותם ואת יראתי אתן בלבבם לבלתי סור מעלי׃
Jeremiah 32:41 ושׂשׂתי עליהם להטיב אותם ונטעתים בארץ הזאת באמת בכל לבי ובכל נפשׁי׃
Jeremiah 32:42 כי כה אמר יהוה כאשׁר הבאתי אל העם הזה את כל הרעה הגדולה הזאת כן אנכי מביא עליהם את כל הטובה אשׁר אנכי דבר עליהם׃
Jeremiah 32:43 ונקנה השׂדה בארץ הזאת אשׁר אתם אמרים שׁממה היא מאין אדם ובהמה נתנה ביד הכשׂדים׃
Jeremiah 32:44 שׂדות בכסף יקנו וכתוב בספר וחתום והעד עדים בארץ בנימן ובסביבי ירושׁלם ובערי יהודה ובערי ההר ובערי השׁפלה ובערי הנגב כי אשׁיב את שׁבותם נאם יהוה׃
Jeremiah 33:1 ויהי דבר יהוה אל ירמיהו שׁנית והוא עודנו עצור בחצר המטרה לאמר׃
Jeremiah 33:2 כה אמר יהוה עשׂה יהוה יוצר אותה להכינה יהוה שׁמו׃
Jeremiah 33:3 קרא אלי ואענך ואגידה לך גדלות ובצרות לא ידעתם׃
Jeremiah 33:4 כי כה אמר יהוה אלהי ישׂראל על בתי העיר הזאת ועל בתי מלכי יהודה הנתצים אל הסללות ואל החרב׃
Jeremiah 33:5 באים להלחם את הכשׂדים ולמלאם את פגרי האדם אשׁר הכיתי באפי ובחמתי ואשׁר הסתרתי פני מהעיר הזאת על כל רעתם׃
Jeremiah 33:6 הנני מעלה לה ארכה ומרפא ורפאתים וגליתי להם עתרת שׁלום ואמת׃
Jeremiah 33:7 והשׁבתי את שׁבות יהודה ואת שׁבות ישׂראל ובנתים כבראשׁנה׃
Jeremiah 33:8 וטהרתים מכל עונם אשׁר חטאו לי וסלחתי לכול עונותיהם אשׁר חטאו לי ואשׁר פשׁעו׃
Jeremiah 33:9 והיתה לי לשׁם שׂשׂון לתהלה ולתפארת לכל גויי הארץ אשׁר ישׁמעו את כל הטובה אשׁר אנכי עשׂה אתם ופחדו ורגזו על כל הטובה ועל כל השׁלום אשׁר אנכי עשׂה׃
Jeremiah 33:10 כה אמר יהוה עוד ישׁמע במקום הזה אשׁר אתם אמרים חרב הוא מאין אדם ומאין בהמה בערי יהודה ובחצות ירושׁלם הנשׁמות מאין אדם ומאין יושׁב ומאין בהמה׃
Jeremiah 33:11 קול שׂשׂון וקול שׂמחה קול חתן וקול כלה קול אמרים הודו את יהוה צבאות כי טוב יהוה כי לעולם חסדו מבאים תודה בית יהוה כי אשׁיב את שׁבות הארץ כבראשׁנה אמר יהוה׃
Jeremiah 33:12 כה אמר יהוה צבאות עוד יהיה במקום הזה החרב מאין אדם ועד בהמה ובכל עריו נוה רעים מרבצים צאן׃
Jeremiah 33:13 בערי ההר בערי השׁפלה ובערי הנגב ובארץ בנימן ובסביבי ירושׁלם ובערי יהודה עד תעברנה הצאן על ידי מונה אמר יהוה׃
Jeremiah 33:14 הנה ימים באים נאם יהוה והקמתי את הדבר הטוב אשׁר דברתי אל בית ישׂראל ועל בית יהודה׃
Jeremiah 33:15 בימים ההם ובעת ההיא אצמיח לדוד צמח צדקה ועשׂה משׁפט וצדקה בארץ׃
Jeremiah 33:16 בימים ההם תושׁע יהודה וירושׁלם תשׁכון לבטח וזה אשׁר יקרא לה יהוה צדקנו׃
Jeremiah 33:17 כי כה אמר יהוה לא יכרת לדוד אישׁ ישׁב על כסא בית ישׂראל׃
Jeremiah 33:18 ולכהנים הלוים לא יכרת אישׁ מלפני מעלה עולה ומקטיר מנחה ועשׂה זבח כל הימים׃
Jeremiah 33:19 ויהי דבר יהוה אל ירמיהו לאמור׃
Jeremiah 33:20 כה אמר יהוה אם תפרו את בריתי היום ואת בריתי הלילה ולבלתי היות יומם ולילה בעתם׃
Jeremiah 33:21 גם בריתי תפר את דוד עבדי מהיות לו בן מלך על כסאו ואת הלוים הכהנים משׁרתי׃
Jeremiah 33:22 אשׁר לא יספר צבא השׁמים ולא ימד חול הים כן ארבה את זרע דוד עבדי ואת הלוים משׁרתי אתי׃
Jeremiah 33:23 ויהי דבר יהוה אל ירמיהו לאמר׃
Jeremiah 33:24 הלוא ראית מה העם הזה דברו לאמר שׁתי המשׁפחות אשׁר בחר יהוה בהם וימאסם ואת עמי ינאצון מהיות עוד גוי לפניהם׃
Jeremiah 33:25 כה אמר יהוה אם לא בריתי יומם ולילה חקות שׁמים וארץ לא שׂמתי׃
Jeremiah 33:26 גם זרע יעקוב ודוד עבדי אמאס מקחת מזרעו משׁלים אל זרע אברהם ישׂחק ויעקב כי אשׁוב את שׁבותם ורחמתים׃
Jeremiah 34:1 הדבר אשׁר היה אל ירמיהו מאת יהוה ונבוכדראצר מלך בבל וכל חילו וכל ממלכות ארץ ממשׁלת ידו וכל העמים נלחמים על ירושׁלם ועל כל עריה לאמר׃
Jeremiah 34:2 כה אמר יהוה אלהי ישׂראל הלך ואמרת אל צדקיהו מלך יהודה ואמרת אליו כה אמר יהוה הנני נתן את העיר הזאת ביד מלך בבל ושׂרפה באשׁ׃
Jeremiah 34:3 ואתה לא תמלט מידו כי תפשׂ תתפשׂ ובידו תנתן ועיניך את עיני מלך בבל תראינה ופיהו את פיך ידבר ובבל תבוא׃
Jeremiah 34:4 אך שׁמע דבר יהוה צדקיהו מלך יהודה כה אמר יהוה עליך לא תמות בחרב׃
Jeremiah 34:5 בשׁלום תמות וכמשׂרפות אבותיך המלכים הראשׁנים אשׁר היו לפניך כן ישׂרפו לך והוי אדון יספדו לך כי דבר אני דברתי נאם יהוה׃
Jeremiah 34:6 וידבר ירמיהו הנביא אל צדקיהו מלך יהודה את כל הדברים האלה בירושׁלם׃
Jeremiah 34:7 וחיל מלך בבל נלחמים על ירושׁלם ועל כל ערי יהודה הנותרות אל לכישׁ ואל עזקה כי הנה נשׁארו בערי יהודה ערי מבצר׃
Jeremiah 34:8 הדבר אשׁר היה אל ירמיהו מאת יהוה אחרי כרת המלך צדקיהו ברית את כל העם אשׁר בירושׁלם לקרא להם דרור׃
Jeremiah 34:9 לשׁלח אישׁ את עבדו ואישׁ את שׁפחתו העברי והעבריה חפשׁים לבלתי עבד בם ביהודי אחיהו אישׁ׃
Jeremiah 34:10 וישׁמעו כל השׂרים וכל העם אשׁר באו בברית לשׁלח אישׁ את עבדו ואישׁ את שׁפחתו חפשׁים לבלתי עבד בם עוד וישׁמעו וישׁלחו׃
Jeremiah 34:11 וישׁובו אחרי כן וישׁבו את העבדים ואת השׁפחות אשׁר שׁלחו חפשׁים ויכבישׁום לעבדים ולשׁפחות׃
Jeremiah 34:12 ויהי דבר יהוה אל ירמיהו מאת יהוה לאמר׃
Jeremiah 34:13 כה אמר יהוה אלהי ישׂראל אנכי כרתי ברית את אבותיכם ביום הוצאי אותם מארץ מצרים מבית עבדים לאמר׃
Jeremiah 34:14 מקץ שׁבע שׁנים תשׁלחו אישׁ את אחיו העברי אשׁר ימכר לך ועבדך שׁשׁ שׁנים ושׁלחתו חפשׁי מעמך ולא שׁמעו אבותיכם אלי ולא הטו את אזנם׃
Jeremiah 34:15 ותשׁבו אתם היום ותעשׂו את הישׁר בעיני לקרא דרור אישׁ לרעהו ותכרתו ברית לפני בבית אשׁר נקרא שׁמי עליו׃
Jeremiah 34:16 ותשׁבו ותחללו את שׁמי ותשׁבו אישׁ את עבדו ואישׁ את שׁפחתו אשׁר שׁלחתם חפשׁים לנפשׁם ותכבשׁו אתם להיות לכם לעבדים ולשׁפחות׃
Jeremiah 34:17 לכן כה אמר יהוה אתם לא שׁמעתם אלי לקרא דרור אישׁ לאחיו ואישׁ לרעהו הנני קרא לכם דרור נאם יהוה אל החרב אל הדבר ואל הרעב ונתתי אתכם לזועה לכל ממלכות הארץ׃
Jeremiah 34:18 ונתתי את האנשׁים העברים את ברתי אשׁר לא הקימו את דברי הברית אשׁר כרתו לפני העגל אשׁר כרתו לשׁנים ויעברו בין בתריו׃
Jeremiah 34:19 שׂרי יהודה ושׂרי ירושׁלם הסרסים והכהנים וכל עם הארץ העברים בין בתרי העגל׃
Jeremiah 34:20 ונתתי אותם ביד איביהם וביד מבקשׁי נפשׁם והיתה נבלתם למאכל לעוף השׁמים ולבהמת הארץ׃
Jeremiah 34:21 ואת צדקיהו מלך יהודה ואת שׂריו אתן ביד איביהם וביד מבקשׁי נפשׁם וביד חיל מלך בבל העלים מעליכם׃
Jeremiah 34:22 הנני מצוה נאם יהוה והשׁבתים אל העיר הזאת ונלחמו עליה ולכדוה ושׂרפה באשׁ ואת ערי יהודה אתן שׁממה מאין ישׁב׃
Jeremiah 35:1 הדבר אשׁר היה אל ירמיהו מאת יהוה בימי יהויקים בן יאשׁיהו מלך יהודה לאמר׃
Jeremiah 35:2 הלוך אל בית הרכבים ודברת אותם והבאותם בית יהוה אל אחת הלשׁכות והשׁקית אותם יין׃
Jeremiah 35:3 ואקח את יאזניה בן ירמיהו בן חבצניה ואת אחיו ואת כל בניו ואת כל בית הרכבים׃
Jeremiah 35:4 ואבא אתם בית יהוה אל לשׁכת בני חנן בן יגדליהו אישׁ האלהים אשׁר אצל לשׁכת השׂרים אשׁר ממעל ללשׁכת מעשׂיהו בן שׁלם שׁמר הסף׃
Jeremiah 35:5 ואתן לפני בני בית הרכבים גבעים מלאים יין וכסות ואמר אליהם שׁתו יין׃
Jeremiah 35:6 ויאמרו לא נשׁתה יין כי יונדב בן רכב אבינו צוה עלינו לאמר לא תשׁתו יין אתם ובניכם עד עולם׃
Jeremiah 35:7 ובית לא תבנו וזרע לא תזרעו וכרם לא תטעו ולא יהיה לכם כי באהלים תשׁבו כל ימיכם למען תחיו ימים רבים על פני האדמה אשׁר אתם גרים שׁם׃
Jeremiah 35:8 ונשׁמע בקול יהונדב בן רכב אבינו לכל אשׁר צונו לבלתי שׁתות יין כל ימינו אנחנו נשׁינו בנינו ובנתינו׃
Jeremiah 35:9 ולבלתי בנות בתים לשׁבתנו וכרם ושׂדה וזרע לא יהיה׃
Jeremiah 35:10 ונשׁב באהלים ונשׁמע ונעשׂ ככל אשׁר צונו יונדב אבינו׃
Jeremiah 35:11 ויהי בעלות נבוכדראצר מלך בבל אל הארץ ונאמר באו ונבוא ירושׁלם מפני חיל הכשׂדים ומפני חיל ארם ונשׁב בירושׁלם׃
Jeremiah 35:12 ויהי דבר יהוה אל ירמיהו לאמר׃
Jeremiah 35:13 כה אמר יהוה צבאות אלהי ישׂראל הלך ואמרת לאישׁ יהודה וליושׁבי ירושׁלם הלוא תקחו מוסר לשׁמע אל דברי נאם יהוה׃
Jeremiah 35:14 הוקם את דברי יהונדב בן רכב אשׁר צוה את בניו לבלתי שׁתות יין ולא שׁתו עד היום הזה כי שׁמעו את מצות אביהם ואנכי דברתי אליכם השׁכם ודבר ולא שׁמעתם אלי׃
Jeremiah 35:15 ואשׁלח אליכם את כל עבדי הנבאים השׁכים ושׁלח לאמר שׁבו נא אישׁ מדרכו הרעה והיטיבו מעלליכם ואל תלכו אחרי אלהים אחרים לעבדם ושׁבו אל האדמה אשׁר נתתי לכם ולאבתיכם ולא הטיתם את אזנכם ולא שׁמעתם אלי׃
Jeremiah 35:16 כי הקימו בני יהונדב בן רכב את מצות אביהם אשׁר צום והעם הזה לא שׁמעו אלי׃
Jeremiah 35:17 לכן כה אמר יהוה אלהי צבאות אלהי ישׂראל הנני מביא אל יהודה ואל כל יושׁבי ירושׁלם את כל הרעה אשׁר דברתי עליהם יען דברתי אליהם ולא שׁמעו ואקרא להם ולא ענו׃
Jeremiah 35:18 ולבית הרכבים אמר ירמיהו כה אמר יהוה צבאות אלהי ישׂראל יען אשׁר שׁמעתם על מצות יהונדב אביכם ותשׁמרו את כל מצותיו ותעשׂו ככל אשׁר צוה אתכם׃
Jeremiah 35:19 לכן כה אמר יהוה צבאות אלהי ישׂראל לא יכרת אישׁ ליונדב בן רכב עמד לפני כל הימים׃
Jeremiah 36:1 ויהי בשׁנה הרביעת ליהויקים בן יאשׁיהו מלך יהודה היה הדבר הזה אל ירמיהו מאת יהוה לאמר׃
Jeremiah 36:2 קח לך מגלת ספר וכתבת אליה את כל הדברים אשׁר דברתי אליך על ישׂראל ועל יהודה ועל כל הגוים מיום דברתי אליך מימי יאשׁיהו ועד היום הזה׃
Jeremiah 36:3 אולי ישׁמעו בית יהודה את כל הרעה אשׁר אנכי חשׁב לעשׂות להם למען ישׁובו אישׁ מדרכו הרעה וסלחתי לעונם ולחטאתם׃
Jeremiah 36:4 ויקרא ירמיהו את ברוך בן נריה ויכתב ברוך מפי ירמיהו את כל דברי יהוה אשׁר דבר אליו על מגלת ספר׃
Jeremiah 36:5 ויצוה ירמיהו את ברוך לאמר אני עצור לא אוכל לבוא בית יהוה׃
Jeremiah 36:6 ובאת אתה וקראת במגלה אשׁר כתבת מפי את דברי יהוה באזני העם בית יהוה ביום צום וגם באזני כל יהודה הבאים מעריהם תקראם׃
Jeremiah 36:7 אולי תפל תחנתם לפני יהוה וישׁבו אישׁ מדרכו הרעה כי גדול האף והחמה אשׁר דבר יהוה אל העם הזה׃
Jeremiah 36:8 ויעשׂ ברוך בן נריה ככל אשׁר צוהו ירמיהו הנביא לקרא בספר דברי יהוה בית יהוה׃
Jeremiah 36:9 ויהי בשׁנה החמשׁית ליהויקים בן יאשׁיהו מלך יהודה בחדשׁ התשׁעי קראו צום לפני יהוה כל העם בירושׁלם וכל העם הבאים מערי יהודה בירושׁלם׃
Jeremiah 36:10 ויקרא ברוך בספר את דברי ירמיהו בית יהוה בלשׁכת גמריהו בן שׁפן הספר בחצר העליון פתח שׁער בית יהוה החדשׁ באזני כל העם׃
Jeremiah 36:11 וישׁמע מכיהו בן גמריהו בן שׁפן את כל דברי יהוה מעל הספר׃
Jeremiah 36:12 וירד בית המלך על לשׁכת הספר והנה שׁם כל השׂרים יושׁבים אלישׁמע הספר ודליהו בן שׁמעיהו ואלנתן בן עכבור וגמריהו בן שׁפן וצדקיהו בן חנניהו וכל השׂרים׃
Jeremiah 36:13 ויגד להם מכיהו את כל הדברים אשׁר שׁמע בקרא ברוך בספר באזני העם׃
Jeremiah 36:14 וישׁלחו כל השׂרים אל ברוך את יהודי בן נתניהו בן שׁלמיהו בן כושׁי לאמר המגלה אשׁר קראת בה באזני העם קחנה בידך ולך ויקח ברוך בן נריהו את המגלה בידו ויבא אליהם׃
Jeremiah 36:15 ויאמרו אליו שׁב נא וקראנה באזנינו ויקרא ברוך באזניהם׃
Jeremiah 36:16 ויהי כשׁמעם את כל הדברים פחדו אישׁ אל רעהו ויאמרו אל ברוך הגיד נגיד למלך את כל הדברים האלה׃
Jeremiah 36:17 ואת ברוך שׁאלו לאמר הגד נא לנו איך כתבת את כל הדברים האלה מפיו׃
Jeremiah 36:18 ויאמר להם ברוך מפיו יקרא אלי את כל הדברים האלה ואני כתב על הספר בדיו׃
Jeremiah 36:19 ויאמרו השׂרים אל ברוך לך הסתר אתה וירמיהו ואישׁ אל ידע איפה אתם׃
Jeremiah 36:20 ויבאו אל המלך חצרה ואת המגלה הפקדו בלשׁכת אלישׁמע הספר ויגידו באזני המלך את כל הדברים׃
Jeremiah 36:21 וישׁלח המלך את יהודי לקחת את המגלה ויקחה מלשׁכת אלישׁמע הספר ויקראה יהודי באזני המלך ובאזני כל השׂרים העמדים מעל המלך׃
Jeremiah 36:22 והמלך יושׁב בית החרף בחדשׁ התשׁיעי ואת האח לפניו מבערת׃
Jeremiah 36:23 ויהי כקרוא יהודי שׁלשׁ דלתות וארבעה יקרעה בתער הספר והשׁלך אל האשׁ אשׁר אל האח עד תם כל המגלה על האשׁ אשׁר על האח׃
Jeremiah 36:24 ולא פחדו ולא קרעו את בגדיהם המלך וכל עבדיו השׁמעים את כל הדברים האלה׃
Jeremiah 36:25 וגם אלנתן ודליהו וגמריהו הפגעו במלך לבלתי שׂרף את המגלה ולא שׁמע אליהם׃
Jeremiah 36:26 ויצוה המלך את ירחמאל בן המלך ואת שׂריהו בן עזריאל ואת שׁלמיהו בן עבדאל לקחת את ברוך הספר ואת ירמיהו הנביא ויסתרם יהוה׃
Jeremiah 36:27 ויהי דבר יהוה אל ירמיהו אחרי שׂרף המלך את המגלה ואת הדברים אשׁר כתב ברוך מפי ירמיהו לאמר׃
Jeremiah 36:28 שׁוב קח לך מגלה אחרת וכתב עליה את כל הדברים הראשׁנים אשׁר היו על המגלה הראשׁנה אשׁר שׂרף יהויקים מלך יהודה׃
Jeremiah 36:29 ועל יהויקים מלך יהודה תאמר כה אמר יהוה אתה שׂרפת את המגלה הזאת לאמר מדוע כתבת עליה לאמר בא יבוא מלך בבל והשׁחית את הארץ הזאת והשׁבית ממנה אדם ובהמה׃
Jeremiah 36:30 לכן כה אמר יהוה על יהויקים מלך יהודה לא יהיה לו יושׁב על כסא דוד ונבלתו תהיה משׁלכת לחרב ביום ולקרח בלילה׃
Jeremiah 36:31 ופקדתי עליו ועל זרעו ועל עבדיו את עונם והבאתי עליהם ועל ישׁבי ירושׁלם ואל אישׁ יהודה את כל הרעה אשׁר דברתי אליהם ולא שׁמעו׃
Jeremiah 36:32 וירמיהו לקח מגלה אחרת ויתנה אל ברוך בן נריהו הספר ויכתב עליה מפי ירמיהו את כל דברי הספר אשׁר שׂרף יהויקים מלך יהודה באשׁ ועוד נוסף עליהם דברים רבים כהמה׃
Jeremiah 37:1 וימלך מלך צדקיהו בן יאשׁיהו תחת כניהו בן יהויקים אשׁר המליך נבוכדראצר מלך בבל בארץ יהודה׃
Jeremiah 37:2 ולא שׁמע הוא ועבדיו ועם הארץ אל דברי יהוה אשׁר דבר ביד ירמיהו הנביא׃
Jeremiah 37:3 וישׁלח המלך צדקיהו את יהוכל בן שׁלמיה ואת צפניהו בן מעשׂיה הכהן אל ירמיהו הנביא לאמר התפלל נא בעדנו אל יהוה אלהינו׃
Jeremiah 37:4 וירמיהו בא ויצא בתוך העם ולא נתנו אתו בית הכליא׃
Jeremiah 37:5 וחיל פרעה יצא ממצרים וישׁמעו הכשׂדים הצרים על ירושׁלם את שׁמעם ויעלו מעל ירושׁלם׃
Jeremiah 37:6 ויהי דבר יהוה אל ירמיהו הנביא לאמר׃
Jeremiah 37:7 כה אמר יהוה אלהי ישׂראל כה תאמרו אל מלך יהודה השׁלח אתכם אלי לדרשׁני הנה חיל פרעה היצא לכם לעזרה שׁב לארצו מצרים׃
Jeremiah 37:8 ושׁבו הכשׂדים ונלחמו על העיר הזאת ולכדה ושׂרפה באשׁ׃
Jeremiah 37:9 כה אמר יהוה אל תשׁאו נפשׁתיכם לאמר הלך ילכו מעלינו הכשׂדים כי לא ילכו׃
Jeremiah 37:10 כי אם הכיתם כל חיל כשׂדים הנלחמים אתכם ונשׁארו בם אנשׁים מדקרים אישׁ באהלו יקומו ושׂרפו את העיר הזאת באשׁ׃
Jeremiah 37:11 והיה בהעלות חיל הכשׂדים מעל ירושׁלם מפני חיל פרעה׃
Jeremiah 37:12 ויצא ירמיהו מירושׁלם ללכת ארץ בנימן לחלק משׁם בתוך העם׃
Jeremiah 37:13 ויהי הוא בשׁער בנימן ושׁם בעל פקדת ושׁמו יראייה בן שׁלמיה בן חנניה ויתפשׂ את ירמיהו הנביא לאמר אל הכשׂדים אתה נפל׃
Jeremiah 37:14 ויאמר ירמיהו שׁקר אינני נפל על הכשׂדים ולא שׁמע אליו ויתפשׂ יראייה בירמיהו ויבאהו אל השׂרים׃
Jeremiah 37:15 ויקצפו השׂרים על ירמיהו והכו אתו ונתנו אותו בית האסור בית יהונתן הספר כי אתו עשׂו לבית הכלא׃
Jeremiah 37:16 כי בא ירמיהו אל בית הבור ואל החניות וישׁב שׁם ירמיהו ימים רבים׃
Jeremiah 37:17 וישׁלח המלך צדקיהו ויקחהו וישׁאלהו המלך בביתו בסתר ויאמר הישׁ דבר מאת יהוה ויאמר ירמיהו ישׁ ויאמר ביד מלך בבל תנתן׃
Jeremiah 37:18 ויאמר ירמיהו אל המלך צדקיהו מה חטאתי לך ולעבדיך ולעם הזה כי נתתם אותי אל בית הכלא׃
Jeremiah 37:19 ואיו נביאיכם אשׁר נבאו לכם לאמר לא יבא מלך בבל עליכם ועל הארץ הזאת׃
Jeremiah 37:20 ועתה שׁמע נא אדני המלך תפל נא תחנתי לפניך ואל תשׁבני בית יהונתן הספר ולא אמות שׁם׃
Jeremiah 37:21 ויצוה המלך צדקיהו ויפקדו את ירמיהו בחצר המטרה ונתן לו ככר לחם ליום מחוץ האפים עד תם כל הלחם מן העיר וישׁב ירמיהו בחצר המטרה׃
Jeremiah 38:1 וישׁמע שׁפטיה בן מתן וגדליהו בן פשׁחור ויוכל בן שׁלמיהו ופשׁחור בן מלכיה את הדברים אשׁר ירמיהו מדבר אל כל העם לאמר׃
Jeremiah 38:2 כה אמר יהוה הישׁב בעיר הזאת ימות בחרב ברעב ובדבר והיצא אל הכשׂדים יחיה והיתה לו נפשׁו לשׁלל וחי׃
Jeremiah 38:3 כה אמר יהוה הנתן תנתן העיר הזאת ביד חיל מלך בבל ולכדה׃
Jeremiah 38:4 ויאמרו השׂרים אל המלך יומת נא את האישׁ הזה כי על כן הוא מרפא את ידי אנשׁי המלחמה הנשׁארים בעיר הזאת ואת ידי כל העם לדבר אליהם כדברים האלה כי האישׁ הזה איננו דרשׁ לשׁלום לעם הזה כי אם לרעה׃
Jeremiah 38:5 ויאמר המלך צדקיהו הנה הוא בידכם כי אין המלך יוכל אתכם דבר׃
Jeremiah 38:6 ויקחו את ירמיהו וישׁלכו אתו אל הבור מלכיהו בן המלך אשׁר בחצר המטרה וישׁלחו את ירמיהו בחבלים ובבור אין מים כי אם טיט ויטבע ירמיהו בטיט׃
Jeremiah 38:7 וישׁמע עבד מלך הכושׁי אישׁ סריס והוא בבית המלך כי נתנו את ירמיהו אל הבור והמלך יושׁב בשׁער בנימן׃
Jeremiah 38:8 ויצא עבד מלך מבית המלך וידבר אל המלך לאמר׃
Jeremiah 38:9 אדני המלך הרעו האנשׁים האלה את כל אשׁר עשׂו לירמיהו הנביא את אשׁר השׁליכו אל הבור וימת תחתיו מפני הרעב כי אין הלחם עוד בעיר׃
Jeremiah 38:10 ויצוה המלך את עבד מלך הכושׁי לאמר קח בידך מזה שׁלשׁים אנשׁים והעלית את ירמיהו הנביא מן הבור בטרם ימות׃
Jeremiah 38:11 ויקח עבד מלך את האנשׁים בידו ויבא בית המלך אל תחת האוצר ויקח משׁם בלוי הסחבות ובלוי מלחים וישׁלחם אל ירמיהו אל הבור בחבלים׃
Jeremiah 38:12 ויאמר עבד מלך הכושׁי אל ירמיהו שׂים נא בלואי הסחבות והמלחים תחת אצלות ידיך מתחת לחבלים ויעשׂ ירמיהו כן׃
Jeremiah 38:13 וימשׁכו את ירמיהו בחבלים ויעלו אתו מן הבור וישׁב ירמיהו בחצר המטרה׃
Jeremiah 38:14 וישׁלח המלך צדקיהו ויקח את ירמיהו הנביא אליו אל מבוא השׁלישׁי אשׁר בבית יהוה ויאמר המלך אל ירמיהו שׁאל אני אתך דבר אל תכחד ממני דבר׃
Jeremiah 38:15 ויאמר ירמיהו אל צדקיהו כי אגיד לך הלוא המת תמיתני וכי איעצך לא תשׁמע אלי׃
Jeremiah 38:16 וישׁבע המלך צדקיהו אל ירמיהו בסתר לאמר חי יהוה את אשׁר עשׂה לנו את הנפשׁ הזאת אם אמיתך ואם אתנך ביד האנשׁים האלה אשׁר מבקשׁים את נפשׁך׃
Jeremiah 38:17 ויאמר ירמיהו אל צדקיהו כה אמר יהוה אלהי צבאות אלהי ישׂראל אם יצא תצא אל שׂרי מלך בבל וחיתה נפשׁך והעיר הזאת לא תשׂרף באשׁ וחיתה אתה וביתך׃
Jeremiah 38:18 ואם לא תצא אל שׂרי מלך בבל ונתנה העיר הזאת ביד הכשׂדים ושׂרפוה באשׁ ואתה לא תמלט מידם׃
Jeremiah 38:19 ויאמר המלך צדקיהו אל ירמיהו אני דאג את היהודים אשׁר נפלו אל הכשׂדים פן יתנו אתי בידם והתעללו׃
Jeremiah 38:20 ויאמר ירמיהו לא יתנו שׁמע נא בקול יהוה לאשׁר אני דבר אליך וייטב לך ותחי נפשׁך׃
Jeremiah 38:21 ואם מאן אתה לצאת זה הדבר אשׁר הראני יהוה׃
Jeremiah 38:22 והנה כל הנשׁים אשׁר נשׁארו בבית מלך יהודה מוצאות אל שׂרי מלך בבל והנה אמרות הסיתוך ויכלו לך אנשׁי שׁלמך הטבעו בבץ רגלך נסגו אחור׃
Jeremiah 38:23 ואת כל נשׁיך ואת בניך מוצאים אל הכשׂדים ואתה לא תמלט מידם כי ביד מלך בבל תתפשׂ ואת העיר הזאת תשׂרף באשׁ׃
Jeremiah 38:24 ויאמר צדקיהו אל ירמיהו אישׁ אל ידע בדברים האלה ולא תמות׃
Jeremiah 38:25 וכי ישׁמעו השׂרים כי דברתי אתך ובאו אליך ואמרו אליך הגידה נא לנו מה דברת אל המלך אל תכחד ממנו ולא נמיתך ומה דבר אליך המלך׃
Jeremiah 38:26 ואמרת אליהם מפיל אני תחנתי לפני המלך לבלתי השׁיבני בית יהונתן למות שׁם׃
Jeremiah 38:27 ויבאו כל השׂרים אל ירמיהו וישׁאלו אתו ויגד להם ככל הדברים האלה אשׁר צוה המלך ויחרשׁו ממנו כי לא נשׁמע הדבר׃
Jeremiah 38:28 וישׁב ירמיהו בחצר המטרה עד יום אשׁר נלכדה ירושׁלם והיה כאשׁר נלכדה ירושׁלם׃
Jeremiah 39:1 בשׁנה התשׁעית לצדקיהו מלך יהודה בחדשׁ העשׂרי בא נבוכדראצר מלך בבל וכל חילו אל ירושׁלם ויצרו עליה׃
Jeremiah 39:2 בעשׁתי עשׂרה שׁנה לצדקיהו בחדשׁ הרביעי בתשׁעה לחדשׁ הבקעה העיר׃
Jeremiah 39:3 ויבאו כל שׂרי מלך בבל וישׁבו בשׁער התוך נרגל שׂר אצר סמגר נבו שׂר סכים רב סריס נרגל שׂר אצר רב מג וכל שׁארית שׂרי מלך בבל׃
Jeremiah 39:4 ויהי כאשׁר ראם צדקיהו מלך יהודה וכל אנשׁי המלחמה ויברחו ויצאו לילה מן העיר דרך גן המלך בשׁער בין החמתים ויצא דרך הערבה׃
Jeremiah 39:5 וירדפו חיל כשׂדים אחריהם וישׂגו את צדקיהו בערבות ירחו ויקחו אתו ויעלהו אל נבוכדראצר מלך בבל רבלתה בארץ חמת וידבר אתו משׁפטים׃
Jeremiah 39:6 וישׁחט מלך בבל את בני צדקיהו ברבלה לעיניו ואת כל חרי יהודה שׁחט מלך בבל׃
Jeremiah 39:7 ואת עיני צדקיהו עור ויאסרהו בנחשׁתים לביא אתו בבלה׃
Jeremiah 39:8 ואת בית המלך ואת בית העם שׂרפו הכשׂדים באשׁ ואת חמות ירושׁלם נתצו׃
Jeremiah 39:9 ואת יתר העם הנשׁארים בעיר ואת הנפלים אשׁר נפלו עליו ואת יתר העם הנשׁארים הגלה נבוזר אדן רב טבחים בבל׃
Jeremiah 39:10 ומן העם הדלים אשׁר אין להם מאומה השׁאיר נבוזראדן רב טבחים בארץ יהודה ויתן להם כרמים ויגבים ביום ההוא׃
Jeremiah 39:11 ויצו נבוכדראצר מלך בבל על ירמיהו ביד נבוזראדן רב טבחים לאמר׃
Jeremiah 39:12 קחנו ועיניך שׂים עליו ואל תעשׂ לו מאומה רע כי אם כאשׁר ידבר אליך כן עשׂה עמו׃
Jeremiah 39:13 וישׁלח נבוזראדן רב טבחים ונבושׁזבן רב סריס ונרגל שׂר אצר רב מג וכל רבי מלך בבל׃
Jeremiah 39:14 וישׁלחו ויקחו את ירמיהו מחצר המטרה ויתנו אתו אל גדליהו בן אחיקם בן שׁפן להוצאהו אל הבית וישׁב בתוך העם׃
Jeremiah 39:15 ואל ירמיהו היה דבר יהוה בהיתו עצור בחצר המטרה לאמר׃
Jeremiah 39:16 הלוך ואמרת לעבד מלך הכושׁי לאמר כה אמר יהוה צבאות אלהי ישׂראל הנני מבי את דברי אל העיר הזאת לרעה ולא לטובה והיו לפניך ביום ההוא׃
Jeremiah 39:17 והצלתיך ביום ההוא נאם יהוה ולא תנתן ביד האנשׁים אשׁר אתה יגור מפניהם׃
Jeremiah 39:18 כי מלט אמלטך ובחרב לא תפל והיתה לך נפשׁך לשׁלל כי בטחת בי נאם יהוה׃
Jeremiah 40:1 הדבר אשׁר היה אל ירמיהו מאת יהוה אחר שׁלח אתו נבוזראדן רב טבחים מן הרמה בקחתו אתו והוא אסור באזקים בתוך כל גלות ירושׁלם ויהודה המגלים בבלה׃
Jeremiah 40:2 ויקח רב טבחים לירמיהו ויאמר אליו יהוה אלהיך דבר את הרעה הזאת אל המקום הזה׃
Jeremiah 40:3 ויבא ויעשׂ יהוה כאשׁר דבר כי חטאתם ליהוה ולא שׁמעתם בקולו והיה לכם דבר הזה׃
Jeremiah 40:4 ועתה הנה פתחתיך היום מן האזקים אשׁר על ידך אם טוב בעיניך לבוא אתי בבל בא ואשׂים את עיני עליך ואם רע בעיניך לבוא אתי בבל חדל ראה כל הארץ לפניך אל טוב ואל הישׁר בעיניך ללכת שׁמה לך׃
Jeremiah 40:5 ועודנו לא ישׁוב ושׁבה אל גדליה בן אחיקם בן שׁפן אשׁר הפקיד מלך בבל בערי יהודה ושׁב אתו בתוך העם או אל כל הישׁר בעיניך ללכת לך ויתן לו רב טבחים ארחה ומשׂאת וישׁלחהו׃
Jeremiah 40:6 ויבא ירמיהו אל גדליה בן אחיקם המצפתה וישׁב אתו בתוך העם הנשׁארים בארץ׃
Jeremiah 40:7 וישׁמעו כל שׂרי החילים אשׁר בשׂדה המה ואנשׁיהם כי הפקיד מלך בבל את גדליהו בן אחיקם בארץ וכי הפקיד אתו אנשׁים ונשׁים וטף ומדלת הארץ מאשׁר לא הגלו בבלה׃
Jeremiah 40:8 ויבאו אל גדליה המצפתה וישׁמעאל בן נתניהו ויוחנן ויונתן בני קרח ושׂריה בן תנחמת ובני עופי הנטפתי ויזניהו בן המעכתי המה ואנשׁיהם׃
Jeremiah 40:9 וישׁבע להם גדליהו בן אחיקם בן שׁפן ולאנשׁיהם לאמר אל תיראו מעבוד הכשׂדים שׁבו בארץ ועבדו את מלך בבל וייטב׃
Jeremiah 40:10 ואני הנני ישׁב במצפה לעמד לפני הכשׂדים אשׁר יבאו אלינו ואתם אספו יין וקיץ ושׁמן ושׂמו בכליכם ושׁבו בעריכם אשׁר תפשׂתם׃
Jeremiah 40:11 וגם כל היהודים אשׁר במואב ובבני עמון ובאדום ואשׁר בכל הארצות שׁמעו כי נתן מלך בבל שׁארית ליהודה וכי הפקיד עליהם את גדליהו בן אחיקם בן שׁפן׃
Jeremiah 40:12 וישׁבו כל היהודים מכל המקמות אשׁר נדחו שׁם ויבאו ארץ יהודה אל גדליהו המצפתה ויאספו יין וקיץ הרבה מאד׃
Jeremiah 40:13 ויוחנן בן קרח וכל שׂרי החילים אשׁר בשׂדה באו אל גדליהו המצפתה׃
Jeremiah 40:14 ויאמרו אליו הידע תדע כי בעליס מלך בני עמון שׁלח את ישׁמעאל בן נתניה להכתך נפשׁ ולא האמין להם גדליהו בן אחיקם׃
Jeremiah 40:15 ויוחנן בן קרח אמר אל גדליהו בסתר במצפה לאמר אלכה נא ואכה את ישׁמעאל בן נתניה ואישׁ לא ידע למה יככה נפשׁ ונפצו כל יהודה הנקבצים אליך ואבדה שׁארית יהודה׃
Jeremiah 40:16 ויאמר גדליהו בן אחיקם אל יוחנן בן קרח אל תעשׂ את הדבר הזה כי שׁקר אתה דבר אל ישׁמעאל׃
Jeremiah 41:1 ויהי בחדשׁ השׁביעי בא ישׁמעאל בן נתניה בן אלישׁמע מזרע המלוכה ורבי המלך ועשׂרה אנשׁים אתו אל גדליהו בן אחיקם המצפתה ויאכלו שׁם לחם יחדו במצפה׃
Jeremiah 41:2 ויקם ישׁמעאל בן נתניה ועשׂרת האנשׁים אשׁר היו אתו ויכו את גדליהו בן אחיקם בן שׁפן בחרב וימת אתו אשׁר הפקיד מלך בבל בארץ׃
Jeremiah 41:3 ואת כל היהודים אשׁר היו אתו את גדליהו במצפה ואת הכשׂדים אשׁר נמצאו שׁם את אנשׁי המלחמה הכה ישׁמעאל׃
Jeremiah 41:4 ויהי ביום השׁני להמית את גדליהו ואישׁ לא ידע׃
Jeremiah 41:5 ויבאו אנשׁים משׁכם משׁלו ומשׁמרון שׁמנים אישׁ מגלחי זקן וקרעי בגדים ומתגדדים ומנחה ולבונה בידם להביא בית יהוה׃
Jeremiah 41:6 ויצא ישׁמעאל בן נתניה לקראתם מן המצפה הלך הלך ובכה ויהי כפגשׁ אתם ויאמר אליהם באו אל גדליהו בן אחיקם׃
Jeremiah 41:7 ויהי כבואם אל תוך העיר וישׁחטם ישׁמעאל בן נתניה אל תוך הבור הוא והאנשׁים אשׁר אתו׃
Jeremiah 41:8 ועשׂרה אנשׁים נמצאו בם ויאמרו אל ישׁמעאל אל תמתנו כי ישׁ לנו מטמנים בשׂדה חטים ושׂערים ושׁמן ודבשׁ ויחדל ולא המיתם בתוך אחיהם׃
Jeremiah 41:9 והבור אשׁר השׁליך שׁם ישׁמעאל את כל פגרי האנשׁים אשׁר הכה ביד גדליהו הוא אשׁר עשׂה המלך אסא מפני בעשׁא מלך ישׂראל אתו מלא ישׁמעאל בן נתניהו חללים׃
Jeremiah 41:10 וישׁב ישׁמעאל את כל שׁארית העם אשׁר במצפה את בנות המלך ואת כל העם הנשׁארים במצפה אשׁר הפקיד נבוזראדן רב טבחים את גדליהו בן אחיקם וישׁבם ישׁמעאל בן נתניה וילך לעבר אל בני עמון׃
Jeremiah 41:11 וישׁמע יוחנן בן קרח וכל שׂרי החילים אשׁר אתו את כל הרעה אשׁר עשׂה ישׁמעאל בן נתניה׃
Jeremiah 41:12 ויקחו את כל האנשׁים וילכו להלחם עם ישׁמעאל בן נתניה וימצאו אתו אל מים רבים אשׁר בגבעון׃
Jeremiah 41:13 ויהי כראות כל העם אשׁר את ישׁמעאל את יוחנן בן קרח ואת כל שׂרי החילים אשׁר אתו וישׂמחו׃
Jeremiah 41:14 ויסבו כל העם אשׁר שׁבה ישׁמעאל מן המצפה וישׁבו וילכו אל יוחנן בן קרח׃
Jeremiah 41:15 וישׁמעאל בן נתניה נמלט בשׁמנה אנשׁים מפני יוחנן וילך אל בני עמון׃
Jeremiah 41:16 ויקח יוחנן בן קרח וכל שׂרי החילים אשׁר אתו את כל שׁארית העם אשׁר השׁיב מאת ישׁמעאל בן נתניה מן המצפה אחר הכה את גדליה בן אחיקם גברים אנשׁי המלחמה ונשׁים וטף וסרסים אשׁר השׁיב מגבעון׃
Jeremiah 41:17 וילכו וישׁבו בגרות כמוהם אשׁר אצל בית לחם ללכת לבוא מצרים׃
Jeremiah 41:18 מפני הכשׂדים כי יראו מפניהם כי הכה ישׁמעאל בן נתניה את גדליהו בן אחיקם אשׁר הפקיד מלך בבל בארץ׃
Jeremiah 42:1 ויגשׁו כל שׂרי החילים ויוחנן בן קרח ויזניה בן הושׁעיה וכל העם מקטן ועד גדול׃
Jeremiah 42:2 ויאמרו אל ירמיהו הנביא תפל נא תחנתנו לפניך והתפלל בעדנו אל יהוה אלהיך בעד כל השׁארית הזאת כי נשׁארנו מעט מהרבה כאשׁר עיניך ראות אתנו׃
Jeremiah 42:3 ויגד לנו יהוה אלהיך את הדרך אשׁר נלך בה ואת הדבר אשׁר נעשׂה׃
Jeremiah 42:4 ויאמר אליהם ירמיהו הנביא שׁמעתי הנני מתפלל אל יהוה אלהיכם כדבריכם והיה כל הדבר אשׁר יענה יהוה אתכם אגיד לכם לא אמנע מכם דבר׃
Jeremiah 42:5 והמה אמרו אל ירמיהו יהי יהוה בנו לעד אמת ונאמן אם לא ככל הדבר אשׁר ישׁלחך יהוה אלהיך אלינו כן נעשׂה׃
Jeremiah 42:6 אם טוב ואם רע בקול יהוה אלהינו אשׁר אנו שׁלחים אתך אליו נשׁמע למען אשׁר ייטב לנו כי נשׁמע בקול יהוה אלהינו׃
Jeremiah 42:7 ויהי מקץ עשׂרת ימים ויהי דבר יהוה אל ירמיהו׃
Jeremiah 42:8 ויקרא אל יוחנן בן קרח ואל כל שׂרי החילים אשׁר אתו ולכל העם למקטן ועד גדול׃
Jeremiah 42:9 ויאמר אליהם כה אמר יהוה אלהי ישׂראל אשׁר שׁלחתם אתי אליו להפיל תחנתכם לפניו׃
Jeremiah 42:10 אם שׁוב תשׁבו בארץ הזאת ובניתי אתכם ולא אהרס ונטעתי אתכם ולא אתושׁ כי נחמתי אל הרעה אשׁר עשׂיתי׃
Jeremiah 42:11 אל תיראו מפני מלך בבל אשׁר אתם יראים מפניו אל תיראו ממנו נאם יהוה כי אתכם אני להושׁיע אתכם ולהציל אתכם מידו׃
Jeremiah 42:12 ואתן לכם רחמים ורחם אתכם והשׁיב אתכם אל אדמתכם׃
Jeremiah 42:13 ואם אמרים אתם לא נשׁב בארץ הזאת לבלתי שׁמע בקול יהוה אלהיכם׃
Jeremiah 42:14 לאמר לא כי ארץ מצרים נבוא אשׁר לא נראה מלחמה וקול שׁופר לא נשׁמע וללחם לא נרעב ושׁם נשׁב׃
Jeremiah 42:15 ועתה לכן שׁמעו דבר יהוה שׁארית יהודה כה אמר יהוה צבאות אלהי ישׂראל אם אתם שׂום תשׂמון פניכם לבא מצרים ובאתם לגור שׁם׃
Jeremiah 42:16 והיתה החרב אשׁר אתם יראים ממנה שׁם תשׂיג אתכם בארץ מצרים והרעב אשׁר אתם דאגים ממנו שׁם ידבק אחריכם מצרים ושׁם תמתו׃
Jeremiah 42:17 ויהיו כל האנשׁים אשׁר שׂמו את פניהם לבוא מצרים לגור שׁם ימותו בחרב ברעב ובדבר ולא יהיה להם שׂריד ופליט מפני הרעה אשׁר אני מביא עליהם׃
Jeremiah 42:18 כי כה אמר יהוה צבאות אלהי ישׂראל כאשׁר נתך אפי וחמתי על ישׁבי ירושׁלם כן תתך חמתי עליכם בבאכם מצרים והייתם לאלה ולשׁמה ולקללה ולחרפה ולא תראו עוד את המקום הזה׃
Jeremiah 42:19 דבר יהוה עליכם שׁארית יהודה אל תבאו מצרים ידע תדעו כי העידתי בכם היום׃
Jeremiah 42:20 כי התעתים בנפשׁותיכם כי אתם שׁלחתם אתי אל יהוה אלהיכם לאמר התפלל בעדנו אל יהוה אלהינו וככל אשׁר יאמר יהוה אלהינו כן הגד לנו ועשׂינו׃
Jeremiah 42:21 ואגד לכם היום ולא שׁמעתם בקול יהוה אלהיכם ולכל אשׁר שׁלחני אליכם׃
Jeremiah 42:22 ועתה ידע תדעו כי בחרב ברעב ובדבר תמותו במקום אשׁר חפצתם לבוא לגור שׁם׃
Jeremiah 43:1 ויהי ככלות ירמיהו לדבר אל כל העם את כל דברי יהוה אלהיהם אשׁר שׁלחו יהוה אלהיהם אליהם את כל הדברים האלה׃
Jeremiah 43:2 ויאמר עזריה בן הושׁעיה ויוחנן בן קרח וכל האנשׁים הזדים אמרים אל ירמיהו שׁקר אתה מדבר לא שׁלחך יהוה אלהינו לאמר לא תבאו מצרים לגור שׁם׃
Jeremiah 43:3 כי ברוך בן נריה מסית אתך בנו למען תת אתנו ביד הכשׂדים להמית אתנו ולהגלות אתנו בבל׃
Jeremiah 43:4 ולא שׁמע יוחנן בן קרח וכל שׂרי החילים וכל העם בקול יהוה לשׁבת בארץ יהודה׃
Jeremiah 43:5 ויקח יוחנן בן קרח וכל שׂרי החילים את כל שׁארית יהודה אשׁר שׁבו מכל הגוים אשׁר נדחו שׁם לגור בארץ יהודה׃
Jeremiah 43:6 את הגברים ואת הנשׁים ואת הטף ואת בנות המלך ואת כל הנפשׁ אשׁר הניח נבוזראדן רב טבחים את גדליהו בן אחיקם בן שׁפן ואת ירמיהו הנביא ואת ברוך בן נריהו׃
Jeremiah 43:7 ויבאו ארץ מצרים כי לא שׁמעו בקול יהוה ויבאו עד תחפנחס׃
Jeremiah 43:8 ויהי דבר יהוה אל ירמיהו בתחפנחס לאמר׃
Jeremiah 43:9 קח בידך אבנים גדלות וטמנתם במלט במלבן אשׁר בפתח בית פרעה בתחפנחס לעיני אנשׁים יהודים׃
Jeremiah 43:10 ואמרת אליהם כה אמר יהוה צבאות אלהי ישׂראל הנני שׁלח ולקחתי את נבוכדראצר מלך בבל עבדי ושׂמתי כסאו ממעל לאבנים האלה אשׁר טמנתי ונטה את שׁפרורו עליהם׃
Jeremiah 43:11 ובאה והכה את ארץ מצרים אשׁר למות למות ואשׁר לשׁבי לשׁבי ואשׁר לחרב לחרב׃
Jeremiah 43:12 והצתי אשׁ בבתי אלהי מצרים ושׂרפם ושׁבם ועטה את ארץ מצרים כאשׁר יעטה הרעה את בגדו ויצא משׁם בשׁלום׃
Jeremiah 43:13 ושׁבר את מצבות בית שׁמשׁ אשׁר בארץ מצרים ואת בתי אלהי מצרים ישׂרף באשׁ׃
Jeremiah 44:1 הדבר אשׁר היה אל ירמיהו אל כל היהודים הישׁבים בארץ מצרים הישׁבים במגדל ובתחפנחס ובנף ובארץ פתרוס לאמר׃
Jeremiah 44:2 כה אמר יהוה צבאות אלהי ישׂראל אתם ראיתם את כל הרעה אשׁר הבאתי על ירושׁלם ועל כל ערי יהודה והנם חרבה היום הזה ואין בהם יושׁב׃
Jeremiah 44:3 מפני רעתם אשׁר עשׂו להכעסני ללכת לקטר לעבד לאלהים אחרים אשׁר לא ידעום המה אתם ואבתיכם׃
Jeremiah 44:4 ואשׁלח אליכם את כל עבדי הנביאים השׁכים ושׁלח לאמר אל נא תעשׂו את דבר התעבה הזאת אשׁר שׂנאתי׃
Jeremiah 44:5 ולא שׁמעו ולא הטו את אזנם לשׁוב מרעתם לבלתי קטר לאלהים אחרים׃
Jeremiah 44:6 ותתך חמתי ואפי ותבער בערי יהודה ובחצות ירושׁלם ותהיינה לחרבה לשׁממה כיום הזה׃
Jeremiah 44:7 ועתה כה אמר יהוה אלהי צבאות אלהי ישׂראל למה אתם עשׂים רעה גדולה אל נפשׁתכם להכרית לכם אישׁ ואשׁה עולל ויונק מתוך יהודה לבלתי הותיר לכם שׁארית׃
Jeremiah 44:8 להכעסני במעשׂי ידיכם לקטר לאלהים אחרים בארץ מצרים אשׁר אתם באים לגור שׁם למען הכרית לכם ולמען היותכם לקללה ולחרפה בכל גויי הארץ׃
Jeremiah 44:9 השׁכחתם את רעות אבותיכם ואת רעות מלכי יהודה ואת רעות נשׁיו ואת רעתכם ואת רעת נשׁיכם אשׁר עשׂו בארץ יהודה ובחצות ירושׁלם׃
Jeremiah 44:10 לא דכאו עד היום הזה ולא יראו ולא הלכו בתורתי ובחקתי אשׁר נתתי לפניכם ולפני אבותיכם׃
Jeremiah 44:11 לכן כה אמר יהוה צבאות אלהי ישׂראל הנני שׂם פני בכם לרעה ולהכרית את כל יהודה׃
Jeremiah 44:12 ולקחתי את שׁארית יהודה אשׁר שׂמו פניהם לבוא ארץ מצרים לגור שׁם ותמו כל בארץ מצרים יפלו בחרב ברעב יתמו מקטן ועד גדול בחרב וברעב ימתו והיו לאלה לשׁמה ולקללה ולחרפה׃
Jeremiah 44:13 ופקדתי על היושׁבים בארץ מצרים כאשׁר פקדתי על ירושׁלם בחרב ברעב ובדבר׃
Jeremiah 44:14 ולא יהיה פליט ושׂריד לשׁארית יהודה הבאים לגור שׁם בארץ מצרים ולשׁוב ארץ יהודה אשׁר המה מנשׂאים את נפשׁם לשׁוב לשׁבת שׁם כי לא ישׁובו כי אם פלטים׃
Jeremiah 44:15 ויענו את ירמיהו כל האנשׁים הידעים כי מקטרות נשׁיהם לאלהים אחרים וכל הנשׁים העמדות קהל גדול וכל העם הישׁבים בארץ מצרים בפתרוס לאמר׃
Jeremiah 44:16 הדבר אשׁר דברת אלינו בשׁם יהוה איננו שׁמעים אליך׃
Jeremiah 44:17 כי עשׂה נעשׂה את כל הדבר אשׁר יצא מפינו לקטר למלכת השׁמים והסיך לה נסכים כאשׁר עשׂינו אנחנו ואבתינו מלכינו ושׂרינו בערי יהודה ובחצות ירושׁלם ונשׂבע לחם ונהיה טובים ורעה לא ראינו׃
Jeremiah 44:18 ומן אז חדלנו לקטר למלכת השׁמים והסך לה נסכים חסרנו כל ובחרב וברעב תמנו׃
Jeremiah 44:19 וכי אנחנו מקטרים למלכת השׁמים ולהסך לה נסכים המבלעדי אנשׁינו עשׂינו לה כונים להעצבה והסך לה נסכים׃
Jeremiah 44:20 ויאמר ירמיהו אל כל העם על הגברים ועל הנשׁים ועל כל העם הענים אתו דבר לאמר׃
Jeremiah 44:21 הלוא את הקטר אשׁר קטרתם בערי יהודה ובחצות ירושׁלם אתם ואבותיכם מלכיכם ושׂריכם ועם הארץ אתם זכר יהוה ותעלה על לבו׃
Jeremiah 44:22 ולא יוכל יהוה עוד לשׂאת מפני רע מעלליכם מפני התועבת אשׁר עשׂיתם ותהי ארצכם לחרבה ולשׁמה ולקללה מאין יושׁב כהיום הזה׃
Jeremiah 44:23 מפני אשׁר קטרתם ואשׁר חטאתם ליהוה ולא שׁמעתם בקול יהוה ובתרתו ובחקתיו ובעדותיו לא הלכתם על כן קראת אתכם הרעה הזאת כיום הזה׃
Jeremiah 44:24 ויאמר ירמיהו אל כל העם ואל כל הנשׁים שׁמעו דבר יהוה כל יהודה אשׁר בארץ מצרים׃
Jeremiah 44:25 כה אמר יהוה צבאות אלהי ישׂראל לאמר אתם ונשׁיכם ותדברנה בפיכם ובידיכם מלאתם לאמר עשׂה נעשׂה את נדרינו אשׁר נדרנו לקטר למלכת השׁמים ולהסך לה נסכים הקים תקימנה את נדריכם ועשׂה תעשׂינה את נדריכם׃
Jeremiah 44:26 לכן שׁמעו דבר יהוה כל יהודה הישׁבים בארץ מצרים הנני נשׁבעתי בשׁמי הגדול אמר יהוה אם יהיה עוד שׁמי נקרא בפי כל אישׁ יהודה אמר חי אדני יהוה בכל ארץ מצרים׃
Jeremiah 44:27 הנני שׁקד עליהם לרעה ולא לטובה ותמו כל אישׁ יהודה אשׁר בארץ מצרים בחרב וברעב עד כלותם׃
Jeremiah 44:28 ופליטי חרב ישׁבון מן ארץ מצרים ארץ יהודה מתי מספר וידעו כל שׁארית יהודה הבאים לארץ מצרים לגור שׁם דבר מי יקום ממני ומהם׃
Jeremiah 44:29 וזאת לכם האות נאם יהוה כי פקד אני עליכם במקום הזה למען תדעו כי קום יקומו דברי עליכם לרעה׃
Jeremiah 44:30 כה אמר יהוה הנני נתן את פרעה חפרע מלך מצרים ביד איביו וביד מבקשׁי נפשׁו כאשׁר נתתי את צדקיהו מלך יהודה ביד נבוכדראצר מלך בבל איבו ומבקשׁ נפשׁו׃
Jeremiah 45:1 הדבר אשׁר דבר ירמיהו הנביא אל ברוך בן נריה בכתבו את הדברים האלה על ספר מפי ירמיהו בשׁנה הרבעית ליהויקים בן יאשׁיהו מלך יהודה לאמר׃
Jeremiah 45:2 כה אמר יהוה אלהי ישׂראל עליך ברוך׃
Jeremiah 45:3 אמרת אוי נא לי כי יסף יהוה יגון על מכאבי יגעתי באנחתי ומנוחה לא מצאתי׃
Jeremiah 45:4 כה תאמר אליו כה אמר יהוה הנה אשׁר בניתי אני הרס ואת אשׁר נטעתי אני נתשׁ ואת כל הארץ היא׃
Jeremiah 45:5 ואתה תבקשׁ לך גדלות אל תבקשׁ כי הנני מביא רעה על כל בשׂר נאם יהוה ונתתי לך את נפשׁך לשׁלל על כל המקמות אשׁר תלך שׁם׃
Jeremiah 46:1 אשׁר היה דבר יהוה אל ירמיהו הנביא על הגוים׃
Jeremiah 46:2 למצרים על חיל פרעה נכו מלך מצרים אשׁר היה על נהר פרת בכרכמשׁ אשׁר הכה נבוכדראצר מלך בבל בשׁנת הרביעית ליהויקים בן יאשׁיהו מלך יהודה׃
Jeremiah 46:3 ערכו מגן וצנה וגשׁו למלחמה׃
Jeremiah 46:4 אסרו הסוסים ועלו הפרשׁים והתיצבו בכובעים מרקו הרמחים לבשׁו הסרינת׃
Jeremiah 46:5 מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם יהוה׃
Jeremiah 46:6 אל ינוס הקל ואל ימלט הגבור צפונה על יד נהר פרת כשׁלו ונפלו׃
Jeremiah 46:7 מי זה כיאר יעלה כנהרות יתגעשׁו מימיו׃
Jeremiah 46:8 מצרים כיאר יעלה וכנהרות יתגעשׁו מים ויאמר אעלה אכסה ארץ אבידה עיר וישׁבי׃
Jeremiah 46:9 עלו הסוסים והתהללו הרכב ויצאו הגבורים כושׁ ופוט תפשׂי מגן ולודים תפשׂי דרכי קשׁת׃
Jeremiah 46:10 והיום ההוא לאדני יהוה צבאות יום נקמה להנקם מצריו ואכלה חרב ושׂבעה ורותה מדמם כי זבח לאדני יהוה צבאות בארץ צפון אל נהר פרת׃
Jeremiah 46:11 עלי גלעד וקחי צרי בתולת בת מצרים לשׁוא הרביתי רפאות תעלה אין׃
Jeremiah 46:12 שׁמעו גוים קלונך וצוחתך מלאה הארץ כי גבור בגבור כשׁלו יחדיו נפלו שׁניהם׃
Jeremiah 46:13 הדבר אשׁר דבר יהוה אל ירמיהו הנביא לבוא נבוכדראצר מלך בבל להכות את ארץ מצרים׃
Jeremiah 46:14 הגידו במצרים והשׁמיעו במגדול והשׁמיעו בנף ובתחפנחס אמרו התיצב והכן לך כי אכלה חרב סביביך׃
Jeremiah 46:15 מדוע נסחף אביריך לא עמד כי יהוה הדפו׃
Jeremiah 46:16 הרבה כושׁל גם נפל אישׁ אל רעהו ויאמרו קומה ונשׁבה אל עמנו ואל ארץ מולדתנו מפני חרב היונה׃
Jeremiah 46:17 קראו שׁם פרעה מלך מצרים שׁאון העביר המועד׃
Jeremiah 46:18 חי אני נאם המלך יהוה צבאות שׁמו כי כתבור בהרים וככרמל בים יבוא׃
Jeremiah 46:19 כלי גולה עשׂי לך יושׁבת בת מצרים כי נף לשׁמה תהיה ונצתה מאין יושׁב׃
Jeremiah 46:20 עגלה יפה פיה מצרים קרץ מצפון בא בא׃
Jeremiah 46:21 גם שׂכריה בקרבה כעגלי מרבק כי גם המה הפנו נסו יחדיו לא עמדו כי יום אידם בא עליהם עת פקדתם׃
Jeremiah 46:22 קולה כנחשׁ ילך כי בחיל ילכו ובקרדמות באו לה כחטבי עצים׃
Jeremiah 46:23 כרתו יערה נאם יהוה כי לא יחקר כי רבו מארבה ואין להם מספר׃
Jeremiah 46:24 הבישׁה בת מצרים נתנה ביד עם צפון׃
Jeremiah 46:25 אמר יהוה צבאות אלהי ישׂראל הנני פוקד אל אמון מנא ועל פרעה ועל מצרים ועל אלהיה ועל מלכיה ועל פרעה ועל הבטחים׃
Jeremiah 46:26 ונתתים ביד מבקשׁי נפשׁם וביד נבוכדראצר מלך בבל וביד עבדיו ואחרי כן תשׁכן כימי קדם נאם יהוה׃
Jeremiah 46:27 ואתה אל תירא עבדי יעקב ואל תחת ישׂראל כי הנני מושׁעך מרחוק ואת זרעך מארץ שׁבים ושׁב יעקוב ושׁקט ושׁאנן ואין מחריד׃
Jeremiah 46:28 אתה אל תירא עבדי יעקב נאם יהוה כי אתך אני כי אעשׂה כלה בכל הגוים אשׁר הדחתיך שׁמה ואתך לא אעשׂה כלה ויסרתיך למשׁפט ונקה לא אנקך׃
Jeremiah 47:1 אשׁר היה דבר יהוה אל ירמיהו הנביא אל פלשׁתים בטרם יכה פרעה את עזה׃
Jeremiah 47:2 כה אמר יהוה הנה מים עלים מצפון והיו לנחל שׁוטף וישׁטפו ארץ ומלואה עיר וישׁבי בה וזעקו האדם והילל כל יושׁב הארץ׃
Jeremiah 47:3 מקול שׁעטת פרסות אביריו מרעשׁ לרכבו המון גלגליו לא הפנו אבות אל בנים מרפיון ידים׃
Jeremiah 47:4 על היום הבא לשׁדוד את כל פלשׁתים להכרית לצר ולצידון כל שׂריד עזר כי שׁדד יהוה את פלשׁתים שׁארית אי כפתור׃
Jeremiah 47:5 באה קרחה אל עזה נדמתה אשׁקלון שׁארית עמקם עד מתי תתגודדי׃
Jeremiah 47:6 הוי חרב ליהוה עד אנה לא תשׁקטי האספי אל תערך הרגעי ודמי׃
Jeremiah 47:7 איך תשׁקטי ויהוה צוה לה אל אשׁקלון ואל חוף הים שׁם יעדה׃
Jeremiah 48:1 למואב כה אמר יהוה צבאות אלהי ישׂראל הוי אל נבו כי שׁדדה הבישׁה נלכדה קריתים הבישׁה המשׂגב וחתה׃
Jeremiah 48:2 אין עוד תהלת מואב בחשׁבון חשׁבו עליה רעה לכו ונכריתנה מגוי גם מדמן תדמי אחריך תלך חרב׃
Jeremiah 48:3 קול צעקה מחרונים שׁד ושׁבר גדול׃
Jeremiah 48:4 נשׁברה מואב השׁמיעו זעקה צעוריה׃
Jeremiah 48:5 כי מעלה הלחות בבכי יעלה בכי כי במורד חורנים צרי צעקת שׁבר שׁמעו׃
Jeremiah 48:6 נסו מלטו נפשׁכם ותהיינה כערוער במדבר׃
Jeremiah 48:7 כי יען בטחך במעשׂיך ובאוצרותיך גם את תלכדי ויצא כמישׁ בגולה כהניו ושׂריו יחד׃
Jeremiah 48:8 ויבא שׁדד אל כל עיר ועיר לא תמלט ואבד העמק ונשׁמד המישׁר אשׁר אמר יהוה׃
Jeremiah 48:9 תנו ציץ למואב כי נצא תצא ועריה לשׁמה תהיינה מאין יושׁב בהן׃
Jeremiah 48:10 ארור עשׂה מלאכת יהוה רמיה וארור מנע חרבו מדם׃
Jeremiah 48:11 שׁאנן מואב מנעוריו ושׁקט הוא אל שׁמריו ולא הורק מכלי אל כלי ובגולה לא הלך על כן עמד טעמו בו וריחו לא נמר׃
Jeremiah 48:12 לכן הנה ימים באים נאם יהוה ושׁלחתי לו צעים וצעהו וכליו יריקו ונבליהם ינפצו׃
Jeremiah 48:13 ובשׁ מואב מכמושׁ כאשׁר בשׁו בית ישׂראל מבית אל מבטחם׃
Jeremiah 48:14 איך תאמרו גבורים אנחנו ואנשׁי חיל למלחמה׃
Jeremiah 48:15 שׁדד מואב ועריה עלה ומבחר בחוריו ירדו לטבח נאם המלך יהוה צבאות שׁמו׃
Jeremiah 48:16 קרוב איד מואב לבוא ורעתו מהרה מאד׃
Jeremiah 48:17 נדו לו כל סביביו וכל ידעי שׁמו אמרו איכה נשׁבר מטה עז מקל תפארה׃
Jeremiah 48:18 רדי מכבוד ישׁבי בצמא ישׁבת בת דיבון כי שׁדד מואב עלה בך שׁחת מבצריך׃
Jeremiah 48:19 אל דרך עמדי וצפי יושׁבת ערוער שׁאלי נס ונמלטה אמרי מה נהיתה׃
Jeremiah 48:20 הבישׁ מואב כי חתה הילילי וזעקי הגידו בארנון כי שׁדד מואב׃
Jeremiah 48:21 ומשׁפט בא אל ארץ המישׁר אל חלון ואל יהצה ועל מופעת׃
Jeremiah 48:22 ועל דיבון ועל נבו ועל בית דבלתים׃
Jeremiah 48:23 ועל קריתים ועל בית גמול ועל בית מעון׃
Jeremiah 48:24 ועל קריות ועל בצרה ועל כל ערי ארץ מואב הרחקות והקרבות׃
Jeremiah 48:25 נגדעה קרן מואב וזרעו נשׁברה נאם יהוה׃
Jeremiah 48:26 השׁכירהו כי על יהוה הגדיל וספק מואב בקיאו והיה לשׂחק גם הוא׃
Jeremiah 48:27 ואם לוא השׂחק היה לך ישׂראל אם בגנבים נמצאה כי מדי דבריך בו תתנודד׃
Jeremiah 48:28 עזבו ערים ושׁכנו בסלע ישׁבי מואב והיו כיונה תקנן בעברי פי פחת׃
Jeremiah 48:29 שׁמענו גאון מואב גאה מאד גבהו וגאונו וגאותו ורם לבו׃
Jeremiah 48:30 אני ידעתי נאם יהוה עברתו ולא כן בדיו לא כן עשׂו׃
Jeremiah 48:31 על כן על מואב איליל ולמואב כלה אזעק אל אנשׁי קיר חרשׂ יהגה׃
Jeremiah 48:32 מבכי יעזר אבכה לך הגפן שׂבמה נטישׁתיך עברו ים עד ים יעזר נגעו על קיצך ועל בצירך שׁדד נפל׃
Jeremiah 48:33 ונאספה שׂמחה וגיל מכרמל ומארץ מואב ויין מיקבים השׁבתי לא ידרך הידד הידד לא הידד׃
Jeremiah 48:34 מזעקת חשׁבון עד אלעלה עד יהץ נתנו קולם מצער עד חרנים עגלת שׁלשׁיה כי גם מי נמרים למשׁמות יהיו׃
Jeremiah 48:35 והשׁבתי למואב נאם יהוה מעלה במה ומקטיר לאלהיו׃
Jeremiah 48:36 על כן לבי למואב כחללים יהמה ולבי אל אנשׁי קיר חרשׂ כחלילים יהמה על כן יתרת עשׂה אבדו׃
Jeremiah 48:37 כי כל ראשׁ קרחה וכל זקן גרעה על כל ידים גדדת ועל מתנים שׂק׃
Jeremiah 48:38 על כל גגות מואב וברחבתיה כלה מספד כי שׁברתי את מואב ככלי אין חפץ בו נאם יהוה׃
Jeremiah 48:39 איך חתה הילילו איך הפנה ערף מואב בושׁ והיה מואב לשׂחק ולמחתה לכל סביביו׃
Jeremiah 48:40 כי כה אמר יהוה הנה כנשׁר ידאה ופרשׂ כנפיו אל מואב׃
Jeremiah 48:41 נלכדה הקריות והמצדות נתפשׂה והיה לב גבורי מואב ביום ההוא כלב אשׁה מצרה׃
Jeremiah 48:42 ונשׁמד מואב מעם כי על יהוה הגדיל׃
Jeremiah 48:43 פחד ופחת ופח עליך יושׁב מואב נאם יהוה׃
Jeremiah 48:44 הניס מפני הפחד יפל אל הפחת והעלה מן הפחת ילכד בפח כי אביא אליה אל מואב שׁנת פקדתם נאם יהוה׃
Jeremiah 48:45 בצל חשׁבון עמדו מכח נסים כי אשׁ יצא מחשׁבון ולהבה מבין סיחון ותאכל פאת מואב וקדקד בני שׁאון׃
Jeremiah 48:46 אוי לך מואב אבד עם כמושׁ כי לקחו בניך בשׁבי ובנתיך בשׁביה׃
Jeremiah 48:47 ושׁבתי שׁבות מואב באחרית הימים נאם יהוה עד הנה משׁפט מואב׃
Jeremiah 49:1 לבני עמון כה אמר יהוה הבנים אין לישׂראל אם יורשׁ אין לו מדוע ירשׁ מלכם את גד ועמו בעריו ישׁב׃
Jeremiah 49:2 לכן הנה ימים באים נאם יהוה והשׁמעתי אל רבת בני עמון תרועת מלחמה והיתה לתל שׁממה ובנתיה באשׁ תצתנה וירשׁ ישׂראל את ירשׁיו אמר יהוה׃
Jeremiah 49:3 הילילי חשׁבון כי שׁדדה עי צעקנה בנות רבה חגרנה שׂקים ספדנה והתשׁוטטנה בגדרות כי מלכם בגולה ילך כהניו ושׂריו יחדיו׃
Jeremiah 49:4 מה תתהללי בעמקים זב עמקך הבת השׁובבה הבטחה באצרתיה מי יבוא אלי׃
Jeremiah 49:5 הנני מביא עליך פחד נאם אדני יהוה צבאות מכל סביביך ונדחתם אישׁ לפניו ואין מקבץ לנדד׃
Jeremiah 49:6 ואחרי כן אשׁיב את שׁבות בני עמון נאם יהוה׃
Jeremiah 49:7 לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם׃
Jeremiah 49:8 נסו הפנו העמיקו לשׁבת ישׁבי דדן כי איד עשׂו הבאתי עליו עת פקדתיו׃
Jeremiah 49:9 אם בצרים באו לך לא ישׁארו עוללות אם גנבים בלילה השׁחיתו דים׃
Jeremiah 49:10 כי אני חשׂפתי את עשׂו גליתי את מסתריו ונחבה לא יוכל שׁדד זרעו ואחיו ושׁכניו ואיננו׃
Jeremiah 49:11 עזבה יתמיך אני אחיה ואלמנתיך עלי תבטחו׃
Jeremiah 49:12 כי כה אמר יהוה הנה אשׁר אין משׁפטם לשׁתות הכוס שׁתו ישׁתו ואתה הוא נקה תנקה לא תנקה כי שׁתה תשׁתה׃
Jeremiah 49:13 כי בי נשׁבעתי נאם יהוה כי לשׁמה לחרפה לחרב ולקללה תהיה בצרה וכל עריה תהיינה לחרבות עולם׃
Jeremiah 49:14 שׁמועה שׁמעתי מאת יהוה וציר בגוים שׁלוח התקבצו ובאו עליה וקומו למלחמה׃
Jeremiah 49:15 כי הנה קטן נתתיך בגוים בזוי באדם׃
Jeremiah 49:16 תפלצתך השׁיא אתך זדון לבך שׁכני בחגוי הסלע תפשׂי מרום גבעה כי תגביה כנשׁר קנך משׁם אורידך נאם יהוה׃
Jeremiah 49:17 והיתה אדום לשׁמה כל עבר עליה ישׁם וישׁרק על כל מכותה׃
Jeremiah 49:18 כמהפכת סדם ועמרה ושׁכניה אמר יהוה לא ישׁב שׁם אישׁ ולא יגור בה בן אדם׃
Jeremiah 49:19 הנה כאריה יעלה מגאון הירדן אל נוה איתן כי ארגיעה אריצנו מעליה ומי בחור אליה אפקד כי מי כמוני ומי יעידני ומי זה רעה אשׁר יעמד לפני׃
Jeremiah 49:20 לכן שׁמעו עצת יהוה אשׁר יעץ אל אדום ומחשׁבותיו אשׁר חשׁב אל ישׁבי תימן אם לא יסחבום צעירי הצאן אם לא ישׁים עליהם נוהם׃
Jeremiah 49:21 מקול נפלם רעשׁה הארץ צעקה בים סוף נשׁמע קולה׃
Jeremiah 49:22 הנה כנשׁר יעלה וידאה ויפרשׂ כנפיו על בצרה והיה לב גבורי אדום ביום ההוא כלב אשׁה מצרה׃
Jeremiah 49:23 לדמשׂק בושׁה חמת וארפד כי שׁמעה רעה שׁמעו נמגו בים דאגה השׁקט לא יוכל׃
Jeremiah 49:24 רפתה דמשׂק הפנתה לנוס ורטט החזיקה צרה וחבלים אחזתה כיולדה׃
Jeremiah 49:25 איך לא עזבה עיר תהלה קרית משׂושׂי׃
Jeremiah 49:26 לכן יפלו בחוריה ברחבתיה וכל אנשׁי המלחמה ידמו ביום ההוא נאם יהוה צבאות׃
Jeremiah 49:27 והצתי אשׁ בחומת דמשׂק ואכלה ארמנות בן הדד׃
Jeremiah 49:28 לקדר ולממלכות חצור אשׁר הכה נבוכדראצור מלך בבל כה אמר יהוה קומו עלו אל קדר ושׁדדו את בני קדם׃
Jeremiah 49:29 אהליהם וצאנם יקחו יריעותיהם וכל כליהם וגמליהם ישׂאו להם וקראו עליהם מגור מסביב׃
Jeremiah 49:30 נסו נדו מאד העמיקו לשׁבת ישׁבי חצור נאם יהוה כי יעץ עליכם נבוכדראצר מלך בבל עצה וחשׁב עליהם מחשׁבה׃
Jeremiah 49:31 קומו עלו אל גוי שׁליו יושׁב לבטח נאם יהוה לא דלתים ולא בריח לו בדד ישׁכנו׃
Jeremiah 49:32 והיו גמליהם לבז והמון מקניהם לשׁלל וזרתים לכל רוח קצוצי פאה ומכל עבריו אביא את אידם נאם יהוה׃
Jeremiah 49:33 והיתה חצור למעון תנים שׁממה עד עולם לא ישׁב שׁם אישׁ ולא יגור בה בן אדם׃
Jeremiah 49:34 אשׁר היה דבר יהוה אל ירמיהו הנביא אל עילם בראשׁית מלכות צדקיה מלך יהודה לאמר׃
Jeremiah 49:35 כה אמר יהוה צבאות הנני שׁבר את קשׁת עילם ראשׁית גבורתם׃
Jeremiah 49:36 והבאתי אל עילם ארבע רוחות מארבע קצות השׁמים וזרתים לכל הרחות האלה ולא יהיה הגוי אשׁר לא יבוא שׁם נדחי עולם׃
Jeremiah 49:37 והחתתי את עילם לפני איביהם ולפני מבקשׁי נפשׁם והבאתי עליהם רעה את חרון אפי נאם יהוה ושׁלחתי אחריהם את החרב עד כלותי אותם׃
Jeremiah 49:38 ושׂמתי כסאי בעילם והאבדתי משׁם מלך ושׂרים נאם יהוה׃
Jeremiah 49:39 והיה באחרית הימים אשׁוב את שׁבית עילם נאם יהוה׃
Jeremiah 50:1 הדבר אשׁר דבר יהוה אל בבל אל ארץ כשׂדים ביד ירמיהו הנביא׃
Jeremiah 50:2 הגידו בגוים והשׁמיעו ושׂאו נס השׁמיעו אל תכחדו אמרו נלכדה בבל הבישׁ בל חת מרדך הבישׁו עצביה חתו גלוליה׃
Jeremiah 50:3 כי עלה עליה גוי מצפון הוא ישׁית את ארצה לשׁמה ולא יהיה יושׁב בה מאדם ועד בהמה נדו הלכו׃
Jeremiah 50:4 בימים ההמה ובעת ההיא נאם יהוה יבאו בני ישׂראל המה ובני יהודה יחדו הלוך ובכו ילכו ואת יהוה אלהיהם יבקשׁו׃
Jeremiah 50:5 ציון ישׁאלו דרך הנה פניהם באו ונלוו אל יהוה ברית עולם לא תשׁכח׃
Jeremiah 50:6 צאן אבדות היה עמי רעיהם התעום הרים שׁובבים מהר אל גבעה הלכו שׁכחו רבצם׃
Jeremiah 50:7 כל מוצאיהם אכלום וצריהם אמרו לא נאשׁם תחת אשׁר חטאו ליהוה נוה צדק ומקוה אבותיהם יהוה׃
Jeremiah 50:8 נדו מתוך בבל ומארץ כשׂדים יצאו והיו כעתודים לפני צאן׃
Jeremiah 50:9 כי הנה אנכי מעיר ומעלה על בבל קהל גוים גדלים מארץ צפון וערכו לה משׁם תלכד חציו כגבור משׁכיל לא ישׁוב ריקם׃
Jeremiah 50:10 והיתה כשׂדים לשׁלל כל שׁלליה ישׂבעו נאם יהוה׃
Jeremiah 50:11 כי תשׂמחי כי תעלזי שׁסי נחלתי כי תפושׁי כעגלה דשׁה ותצהלי כאברים׃
Jeremiah 50:12 בושׁה אמכם מאד חפרה יולדתכם הנה אחרית גוים מדבר ציה וערבה׃
Jeremiah 50:13 מקצף יהוה לא תשׁב והיתה שׁממה כלה כל עבר על בבל ישׁם וישׁרק על כל מכותיה׃
Jeremiah 50:14 ערכו על בבל סביב כל דרכי קשׁת ידו אליה אל תחמלו אל חץ כי ליהוה חטאה׃
Jeremiah 50:15 הריעו עליה סביב נתנה ידה נפלו אשׁויתיה נהרסו חומותיה כי נקמת יהוה היא הנקמו בה כאשׁר עשׂתה עשׂו׃
Jeremiah 50:16 כרתו זורע מבבל ותפשׂ מגל בעת קציר מפני חרב היונה אישׁ אל עמו יפנו ואישׁ לארצו ינסו׃
Jeremiah 50:17 שׂה פזורה ישׂראל אריות הדיחו הראשׁון אכלו מלך אשׁור וזה האחרון עצמו נבוכדראצר מלך בבל׃
Jeremiah 50:18 לכן כה אמר יהוה צבאות אלהי ישׂראל הנני פקד אל מלך בבל ואל ארצו כאשׁר פקדתי אל מלך אשׁור׃
Jeremiah 50:19 ושׁבבתי את ישׂראל אל נוהו ורעה הכרמל והבשׁן ובהר אפרים והגלעד תשׂבע נפשׁו׃
Jeremiah 50:20 בימים ההם ובעת ההיא נאם יהוה יבקשׁ את עון ישׂראל ואיננו ואת חטאת יהודה ולא תמצאינה כי אסלח לאשׁר אשׁאיר׃
Jeremiah 50:21 על הארץ מרתים עלה עליה ואל יושׁבי פקוד חרב והחרם אחריהם נאם יהוה ועשׂה ככל אשׁר צויתיך׃
Jeremiah 50:22 קול מלחמה בארץ ושׁבר גדול׃
Jeremiah 50:23 איך נגדע וישׁבר פטישׁ כל הארץ איך היתה לשׁמה בבל בגוים׃
Jeremiah 50:24 יקשׁתי לך וגם נלכדת בבל ואת לא ידעת נמצאת וגם נתפשׂת כי ביהוה התגרית׃
Jeremiah 50:25 פתח יהוה את אוצרו ויוצא את כלי זעמו כי מלאכה היא לאדני יהוה צבאות בארץ כשׂדים׃
Jeremiah 50:26 באו לה מקץ פתחו מאבסיה סלוה כמו ערמים והחרימוה אל תהי לה שׁארית׃
Jeremiah 50:27 חרבו כל פריה ירדו לטבח הוי עליהם כי בא יומם עת פקדתם׃
Jeremiah 50:28 קול נסים ופלטים מארץ בבל להגיד בציון את נקמת יהוה אלהינו נקמת היכלו׃
Jeremiah 50:29 השׁמיעו אל בבל רבים כל דרכי קשׁת חנו עליה סביב אל יהי פליטה שׁלמו לה כפעלה ככל אשׁר עשׂתה עשׂו לה כי אל יהוה זדה אל קדושׁ ישׂראל׃
Jeremiah 50:30 לכן יפלו בחוריה ברחבתיה וכל אנשׁי מלחמתה ידמו ביום ההוא נאם יהוה׃
Jeremiah 50:31 הנני אליך זדון נאם אדני יהוה צבאות כי בא יומך עת פקדתיך׃
Jeremiah 50:32 וכשׁל זדון ונפל ואין לו מקים והצתי אשׁ בעריו ואכלה כל סביבתיו׃
Jeremiah 50:33 כה אמר יהוה צבאות עשׁוקים בני ישׂראל ובני יהודה יחדו וכל שׁביהם החזיקו בם מאנו שׁלחם׃
Jeremiah 50:34 גאלם חזק יהוה צבאות שׁמו ריב יריב את ריבם למען הרגיע את הארץ והרגיז לישׁבי בבל׃
Jeremiah 50:35 חרב על כשׂדים נאם יהוה ואל ישׁבי בבל ואל שׂריה ואל חכמיה׃
Jeremiah 50:36 חרב אל הבדים ונאלו חרב אל גבוריה וחתו׃
Jeremiah 50:37 חרב אל סוסיו ואל רכבו ואל כל הערב אשׁר בתוכה והיו לנשׁים חרב אל אוצרתיה ובזזו׃
Jeremiah 50:38 חרב אל מימיה ויבשׁו כי ארץ פסלים היא ובאימים יתהללו׃
Jeremiah 50:39 לכן ישׁבו ציים את איים וישׁבו בה בנות יענה ולא תשׁב עוד לנצח ולא תשׁכון עד דור ודור׃
Jeremiah 50:40 כמהפכת אלהים את סדם ואת עמרה ואת שׁכניה נאם יהוה לא ישׁב שׁם אישׁ ולא יגור בה בן אדם׃
Jeremiah 50:41 הנה עם בא מצפון וגוי גדול ומלכים רבים יערו מירכתי ארץ׃
Jeremiah 50:42 קשׁת וכידן יחזיקו אכזרי המה ולא ירחמו קולם כים יהמה ועל סוסים ירכבו ערוך כאישׁ למלחמה עליך בת בבל׃
Jeremiah 50:43 שׁמע מלך בבל את שׁמעם ורפו ידיו צרה החזיקתהו חיל כיולדה׃
Jeremiah 50:44 הנה כאריה יעלה מגאון הירדן אל נוה איתן כי ארגעה ארוצם מעליה ומי בחור אליה אפקד כי מי כמוני ומי יועדני ומי זה רעה אשׁר יעמד לפני׃
Jeremiah 50:45 לכן שׁמעו עצת יהוה אשׁר יעץ אל בבל ומחשׁבותיו אשׁר חשׁב אל ארץ כשׂדים אם לא יסחבום צעירי הצאן אם לא ישׁים עליהם נוה׃
Jeremiah 50:46 מקול נתפשׂה בבל נרעשׁה הארץ וזעקה בגוים נשׁמע׃
Jeremiah 51:1 כה אמר יהוה הנני מעיר על בבל ואל ישׁבי לב קמי רוח משׁחית׃
Jeremiah 51:2 ושׁלחתי לבבל זרים וזרוה ויבקקו את ארצה כי היו עליה מסביב ביום רעה׃
Jeremiah 51:3 אל ידרך ידרך הדרך קשׁתו ואל יתעל בסרינו ואל תחמלו אל בחריה החרימו כל צבאה׃
Jeremiah 51:4 ונפלו חללים בארץ כשׂדים ומדקרים בחוצותיה׃
Jeremiah 51:5 כי לא אלמן ישׂראל ויהודה מאלהיו מיהוה צבאות כי ארצם מלאה אשׁם מקדושׁ ישׂראל׃
Jeremiah 51:6 נסו מתוך בבל ומלטו אישׁ נפשׁו אל תדמו בעונה כי עת נקמה היא ליהוה גמול הוא משׁלם׃
Jeremiah 51:7 כוס זהב בבל ביד יהוה משׁכרת כל הארץ מיינה שׁתו גוים על כן יתהללו גוים׃
Jeremiah 51:8 פתאם נפלה בבל ותשׁבר הילילו עליה קחו צרי למכאובה אולי תרפא׃
Jeremiah 51:9 רפאנו את בבל ולא נרפתה עזבוה ונלך אישׁ לארצו כי נגע אל השׁמים משׁפטה ונשׂא עד שׁחקים׃
Jeremiah 51:10 הוציא יהוה את צדקתינו באו ונספרה בציון את מעשׂה יהוה אלהינו׃
Jeremiah 51:11 הברו החצים מלאו השׁלטים העיר יהוה את רוח מלכי מדי כי על בבל מזמתו להשׁחיתה כי נקמת יהוה היא נקמת היכלו׃
Jeremiah 51:12 אל חומת בבל שׂאו נס החזיקו המשׁמר הקימו שׁמרים הכינו הארבים כי גם זמם יהוה גם עשׂה את אשׁר דבר אל ישׁבי בבל׃
Jeremiah 51:13 שׁכנתי על מים רבים רבת אוצרת בא קצך אמת בצעך׃
Jeremiah 51:14 נשׁבע יהוה צבאות בנפשׁו כי אם מלאתיך אדם כילק וענו עליך הידד׃
Jeremiah 51:15 עשׂה ארץ בכחו מכין תבל בחכמתו ובתבונתו נטה שׁמים׃
Jeremiah 51:16 לקול תתו המון מים בשׁמים ויעל נשׂאים מקצה ארץ ברקים למטר עשׂה ויצא רוח מאצרתיו׃
Jeremiah 51:17 נבער כל אדם מדעת הבישׁ כל צרף מפסל כי שׁקר נסכו ולא רוח׃
Jeremiah 51:18 הבל המה מעשׂה תעתעים בעת פקדתם יאבדו׃
Jeremiah 51:19 לא כאלה חלק יעקוב כי יוצר הכל הוא ושׁבט נחלתו יהוה צבאות שׁמו׃
Jeremiah 51:20 מפץ אתה לי כלי מלחמה ונפצתי בך גוים והשׁחתי בך ממלכות׃
Jeremiah 51:21 ונפצתי בך סוס ורכבו ונפצתי בך רכב ורכבו׃
Jeremiah 51:22 ונפצתי בך אישׁ ואשׁה ונפצתי בך זקן ונער ונפצתי בך בחור ובתולה׃
Jeremiah 51:23 ונפצתי בך רעה ועדרו ונפצתי בך אכר וצמדו ונפצתי בך פחות וסגנים׃
Jeremiah 51:24 ושׁלמתי לבבל ולכל יושׁבי כשׂדים את כל רעתם אשׁר עשׂו בציון לעיניכם נאם יהוה׃
Jeremiah 51:25 הנני אליך הר המשׁחית נאם יהוה המשׁחית את כל הארץ ונטיתי את ידי עליך וגלגלתיך מן הסלעים ונתתיך להר שׂרפה׃
Jeremiah 51:26 ולא יקחו ממך אבן לפנה ואבן למוסדות כי שׁממות עולם תהיה נאם יהוה׃
Jeremiah 51:27 שׂאו נס בארץ תקעו שׁופר בגוים קדשׁו עליה גוים השׁמיעו עליה ממלכות אררט מני ואשׁכנז פקדו עליה טפסר העלו סוס כילק סמר׃
Jeremiah 51:28 קדשׁו עליה גוים את מלכי מדי את פחותיה ואת כל סגניה ואת כל ארץ ממשׁלתו׃
Jeremiah 51:29 ותרעשׁ הארץ ותחל כי קמה על בבל מחשׁבות יהוה לשׂום את ארץ בבל לשׁמה מאין יושׁב׃
Jeremiah 51:30 חדלו גבורי בבל להלחם ישׁבו במצדות נשׁתה גבורתם היו לנשׁים הציתו משׁכנתיה נשׁברו בריחיה׃
Jeremiah 51:31 רץ לקראת רץ ירוץ ומגיד לקראת מגיד להגיד למלך בבל כי נלכדה עירו מקצה׃
Jeremiah 51:32 והמעברות נתפשׂו ואת האגמים שׂרפו באשׁ ואנשׁי המלחמה נבהלו׃
Jeremiah 51:33 כי כה אמר יהוה צבאות אלהי ישׂראל בת בבל כגרן עת הדריכה עוד מעט ובאה עת הקציר׃
Jeremiah 51:34 אכלנו הממנו נבוכדראצר מלך בבל הציגנו כלי ריק בלענו כתנין מלא כרשׂו מעדני הדיחנו׃
Jeremiah 51:35 חמסי ושׁארי על בבל תאמר ישׁבת ציון ודמי אל ישׁבי כשׂדים תאמר ירושׁלם׃
Jeremiah 51:36 לכן כה אמר יהוה הנני רב את ריבך ונקמתי את נקמתך והחרבתי את ימה והבשׁתי את מקורה׃
Jeremiah 51:37 והיתה בבל לגלים מעון תנים שׁמה ושׁרקה מאין יושׁב׃
Jeremiah 51:38 יחדו ככפרים ישׁאגו נערו כגורי אריות׃
Jeremiah 51:39 בחמם אשׁית את משׁתיהם והשׁכרתים למען יעלזו וישׁנו שׁנת עולם ולא יקיצו נאם יהוה׃
Jeremiah 51:40 אורידם ככרים לטבוח כאילים עם עתודים׃
Jeremiah 51:41 איך נלכדה שׁשׁך ותתפשׂ תהלת כל הארץ איך היתה לשׁמה בבל בגוים׃
Jeremiah 51:42 עלה על בבל הים בהמון גליו נכסתה׃
Jeremiah 51:43 היו עריה לשׁמה ארץ ציה וערבה ארץ לא ישׁב בהן כל אישׁ ולא יעבר בהן בן אדם׃
Jeremiah 51:44 ופקדתי על בל בבבל והצאתי את בלעו מפיו ולא ינהרו אליו עוד גוים גם חומת בבל נפלה׃
Jeremiah 51:45 צאו מתוכה עמי ומלטו אישׁ את נפשׁו מחרון אף יהוה׃
Jeremiah 51:46 ופן ירך לבבכם ותיראו בשׁמועה הנשׁמעת בארץ ובא בשׁנה השׁמועה ואחריו בשׁנה השׁמועה וחמס בארץ ומשׁל על משׁל׃
Jeremiah 51:47 לכן הנה ימים באים ופקדתי על פסילי בבל וכל ארצה תבושׁ וכל חלליה יפלו בתוכה׃
Jeremiah 51:48 ורננו על בבל שׁמים וארץ וכל אשׁר בהם כי מצפון יבוא לה השׁודדים נאם יהוה׃
Jeremiah 51:49 גם בבל לנפל חללי ישׂראל גם לבבל נפלו חללי כל הארץ׃
Jeremiah 51:50 פלטים מחרב הלכו אל תעמדו זכרו מרחוק את יהוה וירושׁלם תעלה על לבבכם׃
Jeremiah 51:51 בשׁנו כי שׁמענו חרפה כסתה כלמה פנינו כי באו זרים על מקדשׁי בית יהוה׃
Jeremiah 51:52 לכן הנה ימים באים נאם יהוה ופקדתי על פסיליה ובכל ארצה יאנק חלל׃
Jeremiah 51:53 כי תעלה בבל השׁמים וכי תבצר מרום עזה מאתי יבאו שׁדדים לה נאם יהוה׃
Jeremiah 51:54 קול זעקה מבבל ושׁבר גדול מארץ כשׂדים׃
Jeremiah 51:55 כי שׁדד יהוה את בבל ואבד ממנה קול גדול והמו גליהם כמים רבים נתן שׁאון קולם׃
Jeremiah 51:56 כי בא עליה על בבל שׁודד ונלכדו גבוריה חתתה קשׁתותם כי אל גמלות יהוה שׁלם ישׁלם׃
Jeremiah 51:57 והשׁכרתי שׂריה וחכמיה פחותיה וסגניה וגבוריה וישׁנו שׁנת עולם ולא יקיצו נאם המלך יהוה צבאות שׁמו׃
Jeremiah 51:58 כה אמר יהוה צבאות חמות בבל הרחבה ערער תתערער ושׁעריה הגבהים באשׁ יצתו ויגעו עמים בדי ריק ולאמים בדי אשׁ ויעפו׃
Jeremiah 51:59 הדבר אשׁר צוה ירמיהו הנביא את שׂריה בן נריה בן מחסיה בלכתו את צדקיהו מלך יהודה בבל בשׁנת הרבעית למלכו ושׂריה שׂר מנוחה׃
Jeremiah 51:60 ויכתב ירמיהו את כל הרעה אשׁר תבוא אל בבל אל ספר אחד את כל הדברים האלה הכתבים אל בבל׃
Jeremiah 51:61 ויאמר ירמיהו אל שׂריה כבאך בבל וראית וקראת את כל הדברים האלה׃
Jeremiah 51:62 ואמרת יהוה אתה דברת אל המקום הזה להכריתו לבלתי היות בו יושׁב למאדם ועד בהמה כי שׁממות עולם תהיה׃
Jeremiah 51:63 והיה ככלתך לקרא את הספר הזה תקשׁר עליו אבן והשׁלכתו אל תוך פרת׃
Jeremiah 51:64 ואמרת ככה תשׁקע בבל ולא תקום מפני הרעה אשׁר אנכי מביא עליה ויעפו עד הנה דברי ירמיהו׃
Jeremiah 52:1 בן עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת ירמיהו מלבנה׃
Jeremiah 52:2 ויעשׂ הרע בעיני יהוה ככל אשׁר עשׂה יהויקים׃
Jeremiah 52:3 כי על אף יהוה היתה בירושׁלם ויהודה עד השׁליכו אותם מעל פניו וימרד צדקיהו במלך בבל׃
Jeremiah 52:4 ויהי בשׁנה התשׁעית למלכו בחדשׁ העשׂירי בעשׂור לחדשׁ בא נבוכדראצר מלך בבל הוא וכל חילו על ירושׁלם ויחנו עליה ויבנו עליה דיק סביב׃
Jeremiah 52:5 ותבא העיר במצור עד עשׁתי עשׂרה שׁנה למלך צדקיהו׃
Jeremiah 52:6 בחדשׁ הרביעי בתשׁעה לחדשׁ ויחזק הרעב בעיר ולא היה לחם לעם הארץ׃
Jeremiah 52:7 ותבקע העיר וכל אנשׁי המלחמה יברחו ויצאו מהעיר לילה דרך שׁער בין החמתים אשׁר על גן המלך וכשׂדים על העיר סביב וילכו דרך הערבה׃
Jeremiah 52:8 וירדפו חיל כשׂדים אחרי המלך וישׂיגו את צדקיהו בערבת ירחו וכל חילו נפצו מעליו׃
Jeremiah 52:9 ויתפשׂו את המלך ויעלו אתו אל מלך בבל רבלתה בארץ חמת וידבר אתו משׁפטים׃
Jeremiah 52:10 וישׁחט מלך בבל את בני צדקיהו לעיניו וגם את כל שׂרי יהודה שׁחט ברבלתה׃
Jeremiah 52:11 ואת עיני צדקיהו עור ויאסרהו בנחשׁתים ויבאהו מלך בבל בבלה ויתנהו בבית הפקדת עד יום מותו׃
Jeremiah 52:12 ובחדשׁ החמישׁי בעשׂור לחדשׁ היא שׁנת תשׁע עשׂרה שׁנה למלך נבוכדראצר מלך בבל בא נבוזראדן רב טבחים עמד לפני מלך בבל בירושׁלם׃
Jeremiah 52:13 וישׂרף את בית יהוה ואת בית המלך ואת כל בתי ירושׁלם ואת כל בית הגדול שׂרף באשׁ׃
Jeremiah 52:14 ואת כל חמות ירושׁלם סביב נתצו כל חיל כשׂדים אשׁר את רב טבחים׃
Jeremiah 52:15 ומדלות העם ואת יתר העם הנשׁארים בעיר ואת הנפלים אשׁר נפלו אל מלך בבל ואת יתר האמון הגלה נבוזראדן רב טבחים׃
Jeremiah 52:16 ומדלות הארץ השׁאיר נבוזראדן רב טבחים לכרמים וליגבים׃
Jeremiah 52:17 ואת עמודי הנחשׁת אשׁר לבית יהוה ואת המכנות ואת ים הנחשׁת אשׁר בבית יהוה שׁברו כשׂדים וישׂאו את כל נחשׁתם בבלה׃
Jeremiah 52:18 ואת הסרות ואת היעים ואת המזמרות ואת המזרקת ואת הכפות ואת כל כלי הנחשׁת אשׁר ישׁרתו בהם לקחו׃
Jeremiah 52:19 ואת הספים ואת המחתות ואת המזרקות ואת הסירות ואת המנרות ואת הכפות ואת המנקיות אשׁר זהב זהב ואשׁר כסף כסף לקח רב טבחים׃
Jeremiah 52:20 העמודים שׁנים הים אחד והבקר שׁנים עשׂר נחשׁת אשׁר תחת המכנות אשׁר עשׂה המלך שׁלמה לבית יהוה לא היה משׁקל לנחשׁתם כל הכלים האלה׃
Jeremiah 52:21 והעמודים שׁמנה עשׂרה אמה קומה העמד האחד וחוט שׁתים עשׂרה אמה יסבנו ועביו ארבע אצבעות נבוב׃
Jeremiah 52:22 וכתרת עליו נחשׁת וקומת הכתרת האחת חמשׁ אמות ושׂבכה ורמונים על הכותרת סביב הכל נחשׁת וכאלה לעמוד השׁני ורמונים׃
Jeremiah 52:23 ויהיו הרמנים תשׁעים ושׁשׁה רוחה כל הרמונים מאה על השׂבכה סביב׃
Jeremiah 52:24 ויקח רב טבחים את שׂריה כהן הראשׁ ואת צפניה כהן המשׁנה ואת שׁלשׁת שׁמרי הסף׃
Jeremiah 52:25 ומן העיר לקח סריס אחד אשׁר היה פקיד על אנשׁי המלחמה ושׁבעה אנשׁים מראי פני המלך אשׁר נמצאו בעיר ואת ספר שׂר הצבא המצבא את עם הארץ ושׁשׁים אישׁ מעם הארץ הנמצאים בתוך העיר׃
Jeremiah 52:26 ויקח אותם נבוזראדן רב טבחים וילך אותם אל מלך בבל רבלתה׃
Jeremiah 52:27 ויכה אותם מלך בבל וימתם ברבלה בארץ חמת ויגל יהודה מעל אדמתו׃
Jeremiah 52:28 זה העם אשׁר הגלה נבוכדראצר בשׁנת שׁבע יהודים שׁלשׁת אלפים ועשׂרים ושׁלשׁה׃
Jeremiah 52:29 בשׁנת שׁמונה עשׂרה לנבוכדראצר מירושׁלם נפשׁ שׁמנה מאות שׁלשׁים ושׁנים׃
Jeremiah 52:30 בשׁנת שׁלשׁ ועשׂרים לנבוכדראצר הגלה נבוזראדן רב טבחים יהודים נפשׁ שׁבע מאות ארבעים וחמשׁה כל נפשׁ ארבעת אלפים ושׁשׁ מאות׃
Jeremiah 52:31 ויהי בשׁלשׁים ושׁבע שׁנה לגלות יהויכן מלך יהודה בשׁנים עשׂר חדשׁ בעשׂרים וחמשׁה לחדשׁ נשׂא אויל מרדך מלך בבל בשׁנת מלכתו את ראשׁ יהויכין מלך יהודה ויצא אותו מבית הכליא׃
Jeremiah 52:32 וידבר אתו טבות ויתן את כסאו ממעל לכסא מלכים אשׁר אתו בבבל׃
Jeremiah 52:33 ושׁנה את בגדי כלאו ואכל לחם לפניו תמיד כל ימי חיו׃
Jeremiah 52:34 וארחתו ארחת תמיד נתנה לו מאת מלך בבל דבר יום ביומו עד יום מותו כל ימי חייו׃
Lamentations 1:1 איכה ישׁבה בדד העיר רבתי עם היתה כאלמנה רבתי בגוים שׂרתי במדינות היתה למס׃
Lamentations 1:2 בכו תבכה בלילה ודמעתה על לחיה אין לה מנחם מכל אהביה כל רעיה בגדו בה היו לה לאיבים׃
Lamentations 1:3 גלתה יהודה מעני ומרב עבדה היא ישׁבה בגוים לא מצאה מנוח כל רדפיה השׂיגוה בין המצרים׃
Lamentations 1:4 דרכי ציון אבלות מבלי באי מועד כל שׁעריה שׁוממין כהניה נאנחים בתולתיה נוגות והיא מר׃
Lamentations 1:5 היו צריה לראשׁ איביה שׁלו כי יהוה הוגה על רב פשׁעיה עולליה הלכו שׁבי לפני צר׃
Lamentations 1:6 ויצא מן בת ציון כל הדרה היו שׂריה כאילים לא מצאו מרעה וילכו בלא כח לפני רודף׃
Lamentations 1:7 זכרה ירושׁלם ימי עניה ומרודיה כל מחמדיה אשׁר היו מימי קדם בנפל עמה ביד צר ואין עוזר לה ראוה צרים שׂחקו על משׁבתה׃
Lamentations 1:8 חטא חטאה ירושׁלם על כן לנידה היתה כל מכבדיה הזילוה כי ראו ערותה גם היא נאנחה ותשׁב אחור׃
Lamentations 1:9 טמאתה בשׁוליה לא זכרה אחריתה ותרד פלאים אין מנחם לה ראה יהוה את עניי כי הגדיל אויב׃
Lamentations 1:10 ידו פרשׂ צר על כל מחמדיה כי ראתה גוים באו מקדשׁה אשׁר צויתה לא יבאו בקהל׃
Lamentations 1:11 כל עמה נאנחים מבקשׁים לחם נתנו מחמודיהם באכל להשׁיב נפשׁ ראה יהוה והביטה כי הייתי זוללה׃
Lamentations 1:12 לוא אליכם כל עברי דרך הביטו וראו אם ישׁ מכאוב כמכאבי אשׁר עולל לי אשׁר הוגה יהוה ביום חרון אפו׃
Lamentations 1:13 ממרום שׁלח אשׁ בעצמתי וירדנה פרשׂ רשׁת לרגלי השׁיבני אחור נתנני שׁממה כל היום דוה׃
Lamentations 1:14 נשׂקד על פשׁעי בידו ישׂתרגו עלו על צוארי הכשׁיל כחי נתנני אדני בידי לא אוכל קום׃
Lamentations 1:15 סלה כל אבירי אדני בקרבי קרא עלי מועד לשׁבר בחורי גת דרך אדני לבתולת בת יהודה׃
Lamentations 1:16 על אלה אני בוכיה עיני עיני ירדה מים כי רחק ממני מנחם משׁיב נפשׁי היו בני שׁוממים כי גבר אויב׃
Lamentations 1:17 פרשׂה ציון בידיה אין מנחם לה צוה יהוה ליעקב סביביו צריו היתה ירושׁלם לנדה ביניהם׃
Lamentations 1:18 צדיק הוא יהוה כי פיהו מריתי שׁמעו נא כל עמים וראו מכאבי בתולתי ובחורי הלכו בשׁבי׃
Lamentations 1:19 קראתי למאהבי המה רמוני כהני וזקני בעיר גועו כי בקשׁו אכל למו וישׁיבו את נפשׁם׃
Lamentations 1:20 ראה יהוה כי צר לי מעי חמרמרו נהפך לבי בקרבי כי מרו מריתי מחוץ שׁכלה חרב בבית כמות׃
Lamentations 1:21 שׁמעו כי נאנחה אני אין מנחם לי כל איבי שׁמעו רעתי שׂשׂו כי אתה עשׂית הבאת יום קראת ויהיו כמוני׃
Lamentations 1:22 תבא כל רעתם לפניך ועולל למו כאשׁר עוללת לי על כל פשׁעי כי רבות אנחתי ולבי דוי׃
Lamentations 2:1 איכה יעיב באפו אדני את בת ציון השׁליך משׁמים ארץ תפארת ישׂראל ולא זכר הדם רגליו ביום אפו׃
Lamentations 2:2 בלע אדני לא חמל את כל נאות יעקב הרס בעברתו מבצרי בת יהודה הגיע לארץ חלל ממלכה ושׂריה׃
Lamentations 2:3 גדע בחרי אף כל קרן ישׂראל השׁיב אחור ימינו מפני אויב ויבער ביעקב כאשׁ להבה אכלה סביב׃
Lamentations 2:4 דרך קשׁתו כאויב נצב ימינו כצר ויהרג כל מחמדי עין באהל בת ציון שׁפך כאשׁ חמתו׃
Lamentations 2:5 היה אדני כאויב בלע ישׂראל בלע כל ארמנותיה שׁחת מבצריו וירב בבת יהודה תאניה ואניה׃
Lamentations 2:6 ויחמס כגן שׂכו שׁחת מועדו שׁכח יהוה בציון מועד ושׁבת וינאץ בזעם אפו מלך וכהן׃
Lamentations 2:7 זנח אדני מזבחו נאר מקדשׁו הסגיר ביד אויב חומת ארמנותיה קול נתנו בבית יהוה כיום מועד׃
Lamentations 2:8 חשׁב יהוה להשׁחית חומת בת ציון נטה קו לא השׁיב ידו מבלע ויאבל חל וחומה יחדו אמללו׃
Lamentations 2:9 טבעו בארץ שׁעריה אבד ושׁבר בריחיה מלכה ושׂריה בגוים אין תורה גם נביאיה לא מצאו חזון מיהוה׃
Lamentations 2:10 ישׁבו לארץ ידמו זקני בת ציון העלו עפר על ראשׁם חגרו שׂקים הורידו לארץ ראשׁן בתולת ירושׁלם׃
Lamentations 2:11 כלו בדמעות עיני חמרמרו מעי נשׁפך לארץ כבדי על שׁבר בת עמי בעטף עולל ויונק ברחבות קריה׃
Lamentations 2:12 לאמתם יאמרו איה דגן ויין בהתעטפם כחלל ברחבות עיר בהשׁתפך נפשׁם אל חיק אמתם׃
Lamentations 2:13 מה אעידך מה אדמה לך הבת ירושׁלם מה אשׁוה לך ואנחמך בתולת בת ציון כי גדול כים שׁברך מי ירפא׃
Lamentations 2:14 נביאיך חזו לך שׁוא ותפל ולא גלו על עונך להשׁיב שׁביתך ויחזו לך משׂאות שׁוא ומדוחים׃
Lamentations 2:15 ספקו עליך כפים כל עברי דרך שׁרקו וינעו ראשׁם על בת ירושׁלם הזאת העיר שׁיאמרו כלילת יפי משׂושׂ לכל הארץ׃
Lamentations 2:16 פצו עליך פיהם כל אויביך שׁרקו ויחרקו שׁן אמרו בלענו אך זה היום שׁקוינהו מצאנו ראינו׃
Lamentations 2:17 עשׂה יהוה אשׁר זמם בצע אמרתו אשׁר צוה מימי קדם הרס ולא חמל וישׂמח עליך אויב הרים קרן צריך׃
Lamentations 2:18 צעק לבם אל אדני חומת בת ציון הורידי כנחל דמעה יומם ולילה אל תתני פוגת לך אל תדם בת עינך׃
Lamentations 2:19 קומי רני בליל לראשׁ אשׁמרות שׁפכי כמים לבך נכח פני אדני שׂאי אליו כפיך על נפשׁ עולליך העטופים ברעב בראשׁ כל חוצות׃
Lamentations 2:20 ראה יהוה והביטה למי עוללת כה אם תאכלנה נשׁים פרים עללי טפחים אם יהרג במקדשׁ אדני כהן ונביא׃
Lamentations 2:21 שׁכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת׃
Lamentations 2:22 תקרא כיום מועד מגורי מסביב ולא היה ביום אף יהוה פליט ושׂריד אשׁר טפחתי ורביתי איבי כלם׃
Lamentations 3:1 אני הגבר ראה עני בשׁבט עברתו׃
Lamentations 3:2 אותי נהג וילך חשׁך ולא אור׃
Lamentations 3:3 אך בי ישׁב יהפך ידו כל היום׃
Lamentations 3:4 בלה בשׂרי ועורי שׁבר עצמותי׃
Lamentations 3:5 בנה עלי ויקף ראשׁ ותלאה׃
Lamentations 3:6 במחשׁכים הושׁיבני כמתי עולם׃
Lamentations 3:7 גדר בעדי ולא אצא הכביד נחשׁתי׃
Lamentations 3:8 גם כי אזעק ואשׁוע שׂתם תפלתי׃
Lamentations 3:9 גדר דרכי בגזית נתיבתי עוה׃
Lamentations 3:10 דב ארב הוא לי אריה במסתרים׃
Lamentations 3:11 דרכי סורר ויפשׁחני שׂמני שׁמם׃
Lamentations 3:12 דרך קשׁתו ויציבני כמטרא לחץ׃
Lamentations 3:13 הביא בכליותי בני אשׁפתו׃
Lamentations 3:14 הייתי שׂחק לכל עמי נגינתם כל היום׃
Lamentations 3:15 השׂביעני במרורים הרוני לענה׃
Lamentations 3:16 ויגרס בחצץ שׁני הכפישׁני באפר׃
Lamentations 3:17 ותזנח משׁלום נפשׁי נשׁיתי טובה׃
Lamentations 3:18 ואמר אבד נצחי ותוחלתי מיהוה׃
Lamentations 3:19 זכר עניי ומרודי לענה וראשׁ׃
Lamentations 3:20 זכור תזכור ותשׁיח עלי נפשׁי׃
Lamentations 3:21 זאת אשׁיב אל לבי על כן אוחיל׃
Lamentations 3:22 חסדי יהוה כי לא תמנו כי לא כלו רחמיו׃
Lamentations 3:23 חדשׁים לבקרים רבה אמונתך׃
Lamentations 3:24 חלקי יהוה אמרה נפשׁי על כן אוחיל׃
Lamentations 3:25 טוב יהוה לקוו לנפשׁ תדרשׁנו׃
Lamentations 3:26 טוב ויחיל ודומם לתשׁועת יהוה׃
Lamentations 3:27 טוב לגבר כי ישׂא על בנעוריו׃
Lamentations 3:28 ישׁב בדד וידם כי נטל עליו׃
Lamentations 3:29 יתן בעפר פיהו אולי ישׁ תקוה׃
Lamentations 3:30 יתן למכהו לחי ישׂבע בחרפה׃
Lamentations 3:31 כי לא יזנח לעולם אדני׃
Lamentations 3:32 כי אם הוגה ורחם כרב חסדו׃
Lamentations 3:33 כי לא ענה מלבו ויגה בני אישׁ׃
Lamentations 3:34 לדכא תחת רגליו כל אסירי ארץ׃
Lamentations 3:35 להטות משׁפט גבר נגד פני עליון׃
Lamentations 3:36 לעות אדם בריבו אדני לא ראה׃
Lamentations 3:37 מי זה אמר ותהי אדני לא צוה׃
Lamentations 3:38 מפי עליון לא תצא הרעות והטוב׃
Lamentations 3:39 מה יתאונן אדם חי גבר על חטאו׃
Lamentations 3:40 נחפשׂה דרכינו ונחקרה ונשׁובה עד יהוה׃
Lamentations 3:41 נשׂא לבבנו אל כפים אל אל בשׁמים׃
Lamentations 3:42 נחנו פשׁענו ומרינו אתה לא סלחת׃
Lamentations 3:43 סכתה באף ותרדפנו הרגת לא חמלת׃
Lamentations 3:44 סכותה בענן לך מעבור תפלה׃
Lamentations 3:45 סחי ומאוס תשׂימנו בקרב העמים׃
Lamentations 3:46 פצו עלינו פיהם כל איבינו׃
Lamentations 3:47 פחד ופחת היה לנו השׁאת והשׁבר׃
Lamentations 3:48 פלגי מים תרד עיני על שׁבר בת עמי׃
Lamentations 3:49 עיני נגרה ולא תדמה מאין הפגות׃
Lamentations 3:50 עד ישׁקיף וירא יהוה משׁמים׃
Lamentations 3:51 עיני עוללה לנפשׁי מכל בנות עירי׃
Lamentations 3:52 צוד צדוני כצפור איבי חנם׃
Lamentations 3:53 צמתו בבור חיי וידו אבן׃
Lamentations 3:54 צפו מים על ראשׁי אמרתי נגזרתי׃
Lamentations 3:55 קראתי שׁמך יהוה מבור תחתיות׃
Lamentations 3:56 קולי שׁמעת אל תעלם אזנך לרוחתי לשׁועתי׃
Lamentations 3:57 קרבת ביום אקראך אמרת אל תירא׃
Lamentations 3:58 רבת אדני ריבי נפשׁי גאלת חיי׃
Lamentations 3:59 ראיתה יהוה עותתי שׁפטה משׁפטי׃
Lamentations 3:60 ראיתה כל נקמתם כל מחשׁבתם׃
Lamentations 3:61 שׁמעת חרפתם יהוה כל מחשׁבתם עלי׃
Lamentations 3:62 שׂפתי קמי והגיונם עלי כל היום׃
Lamentations 3:63 שׁבתם וקימתם הביטה אני מנגינתם׃
Lamentations 3:64 תשׁיב להם גמול יהוה כמעשׂה ידיהם׃
Lamentations 3:65 תתן להם מגנת לב תאלתך להם׃
Lamentations 3:66 תרדף באף ותשׁמידם מתחת שׁמי יהוה׃
Lamentations 4:1 איכה יועם זהב ישׁנא הכתם הטוב תשׁתפכנה אבני קדשׁ בראשׁ כל חוצות׃
Lamentations 4:2 בני ציון היקרים המסלאים בפז איכה נחשׁבו לנבלי חרשׂ מעשׂה ידי יוצר׃
Lamentations 4:3 גם תנין חלצו שׁד היניקו גוריהן בת עמי לאכזר כי ענים במדבר׃
Lamentations 4:4 דבק לשׁון יונק אל חכו בצמא עוללים שׁאלו לחם פרשׂ אין להם׃
Lamentations 4:5 האכלים למעדנים נשׁמו בחוצות האמנים עלי תולע חבקו אשׁפתות׃
Lamentations 4:6 ויגדל עון בת עמי מחטאת סדם ההפוכה כמו רגע ולא חלו בה ידים׃
Lamentations 4:7 זכו נזיריה משׁלג צחו מחלב אדמו עצם מפנינים ספיר גזרתם׃
Lamentations 4:8 חשׁך משׁחור תארם לא נכרו בחוצות צפד עורם על עצמם יבשׁ היה כעץ׃
Lamentations 4:9 טובים היו חללי חרב מחללי רעב שׁהם יזובו מדקרים מתנובת שׂדי׃
Lamentations 4:10 ידי נשׁים רחמניות בשׁלו ילדיהן היו לברות למו בשׁבר בת עמי׃
Lamentations 4:11 כלה יהוה את חמתו שׁפך חרון אפו ויצת אשׁ בציון ותאכל יסודתיה׃
Lamentations 4:12 לא האמינו מלכי ארץ וכל ישׁבי תבל כי יבא צר ואויב בשׁערי ירושׁלם׃
Lamentations 4:13 מחטאת נביאיה עונות כהניה השׁפכים בקרבה דם צדיקים׃
Lamentations 4:14 נעו עורים בחוצות נגאלו בדם בלא יוכלו יגעו בלבשׁיהם׃
Lamentations 4:15 סורו טמא קראו למו סורו סורו אל תגעו כי נצו גם נעו אמרו בגוים לא יוסיפו לגור׃
Lamentations 4:16 פני יהוה חלקם לא יוסיף להביטם פני כהנים לא נשׂאו זקנים לא חננו׃
Lamentations 4:17 עודינה תכלינה עינינו אל עזרתנו הבל בצפיתנו צפינו אל גוי לא יושׁע׃
Lamentations 4:18 צדו צעדינו מלכת ברחבתינו קרב קצינו מלאו ימינו כי בא קצינו׃
Lamentations 4:19 קלים היו רדפינו מנשׁרי שׁמים על ההרים דלקנו במדבר ארבו׃
Lamentations 4:20 רוח אפינו משׁיח יהוה נלכד בשׁחיתותם אשׁר אמרנו בצלו נחיה בגוים׃
Lamentations 4:21 שׂישׂי ושׂמחי בת אדום יושׁבתי בארץ עוץ גם עליך תעבר כוס תשׁכרי ותתערי׃
Lamentations 4:22 תם עונך בת ציון לא יוסיף להגלותך פקד עונך בת אדום גלה על חטאתיך׃
Lamentations 5:1 זכר יהוה מה היה לנו הביט וראה את חרפתנו׃
Lamentations 5:2 נחלתנו נהפכה לזרים בתינו לנכרים׃
Lamentations 5:3 יתומים היינו אין אב אמתינו כאלמנות׃
Lamentations 5:4 מימינו בכסף שׁתינו עצינו במחיר יבאו׃
Lamentations 5:5 על צוארנו נרדפנו יגענו לא הונח׃
Lamentations 5:6 מצרים נתנו יד אשׁור לשׂבע לחם׃
Lamentations 5:7 אבתינו חטאו אינם אנחנו עונתיהם סבלנו׃
Lamentations 5:8 עבדים משׁלו בנו פרק אין מידם׃
Lamentations 5:9 בנפשׁנו נביא לחמנו מפני חרב המדבר׃
Lamentations 5:10 עורנו כתנור נכמרו מפני זלעפות רעב׃
Lamentations 5:11 נשׁים בציון ענו בתלת בערי יהודה׃
Lamentations 5:12 שׂרים בידם נתלו פני זקנים לא נהדרו׃
Lamentations 5:13 בחורים טחון נשׂאו ונערים בעץ כשׁלו׃
Lamentations 5:14 זקנים משׁער שׁבתו בחורים מנגינתם׃
Lamentations 5:15 שׁבת משׂושׂ לבנו נהפך לאבל מחלנו׃
Lamentations 5:16 נפלה עטרת ראשׁנו אוי נא לנו כי חטאנו׃
Lamentations 5:17 על זה היה דוה לבנו על אלה חשׁכו עינינו׃
Lamentations 5:18 על הר ציון שׁשׁמם שׁועלים הלכו׃
Lamentations 5:19 אתה יהוה לעולם תשׁב כסאך לדר ודור׃
Lamentations 5:20 למה לנצח תשׁכחנו תעזבנו לארך ימים׃
Lamentations 5:21 השׁיבנו יהוה אליך ונשׁוב חדשׁ ימינו כקדם׃
Lamentations 5:22 כי אם מאס מאסתנו קצפת עלינו עד מאד׃
Ezekiel 1:1 ויהי בשׁלשׁים שׁנה ברביעי בחמשׁה לחדשׁ ואני בתוך הגולה על נהר כבר נפתחו השׁמים ואראה מראות אלהים׃
Ezekiel 1:2 בחמשׁה לחדשׁ היא השׁנה החמישׁית לגלות המלך יויכין׃
Ezekiel 1:3 היה היה דבר יהוה אל יחזקאל בן בוזי הכהן בארץ כשׂדים על נהר כבר ותהי עליו שׁם יד יהוה׃
Ezekiel 1:4 וארא והנה רוח סערה באה מן הצפון ענן גדול ואשׁ מתלקחת ונגה לו סביב ומתוכה כעין החשׁמל מתוך האשׁ׃
Ezekiel 1:5 ומתוכה דמות ארבע חיות וזה מראיהן דמות אדם להנה׃
Ezekiel 1:6 וארבעה פנים לאחת וארבע כנפים לאחת׃
Ezekiel 1:7 ורגליהם רגל ישׁרה וכף רגליהם ככף רגל עגל ונצצים כעין נחשׁת קלל׃
Ezekiel 1:8 וידו אדם מתחת כנפיהם על ארבעת רבעיהם ופניהם וכנפיהם לארבעתם׃
Ezekiel 1:9 חברת אשׁה אל אחותה כנפיהם לא יסבו בלכתן אישׁ אל עבר פניו ילכו׃
Ezekiel 1:10 ודמות פניהם פני אדם ופני אריה אל הימין לארבעתם ופני שׁור מהשׂמאול לארבעתן ופני נשׁר לארבעתן׃
Ezekiel 1:11 ופניהם וכנפיהם פרדות מלמעלה לאישׁ שׁתים חברות אישׁ ושׁתים מכסות את גויתיהנה׃
Ezekiel 1:12 ואישׁ אל עבר פניו ילכו אל אשׁר יהיה שׁמה הרוח ללכת ילכו לא יסבו בלכתן׃
Ezekiel 1:13 ודמות החיות מראיהם כגחלי אשׁ בערות כמראה הלפדים היא מתהלכת בין החיות ונגה לאשׁ ומן האשׁ יוצא ברק׃
Ezekiel 1:14 והחיות רצוא ושׁוב כמראה הבזק׃
Ezekiel 1:15 וארא החיות והנה אופן אחד בארץ אצל החיות לארבעת פניו׃
Ezekiel 1:16 מראה האופנים ומעשׂיהם כעין תרשׁישׁ ודמות אחד לארבעתן ומראיהם ומעשׂיהם כאשׁר יהיה האופן בתוך האופן׃
Ezekiel 1:17 על ארבעת רבעיהן בלכתם ילכו לא יסבו בלכתן׃
Ezekiel 1:18 וגביהן וגבה להם ויראה להם וגבתם מלאת עינים סביב לארבעתן׃
Ezekiel 1:19 ובלכת החיות ילכו האופנים אצלם ובהנשׂא החיות מעל הארץ ינשׂאו האופנים׃
Ezekiel 1:20 על אשׁר יהיה שׁם הרוח ללכת ילכו שׁמה הרוח ללכת והאופנים ינשׂאו לעמתם כי רוח החיה באופנים׃
Ezekiel 1:21 בלכתם ילכו ובעמדם יעמדו ובהנשׂאם מעל הארץ ינשׂאו האופנים לעמתם כי רוח החיה באופנים׃
Ezekiel 1:22 ודמות על ראשׁי החיה רקיע כעין הקרח הנורא נטוי על ראשׁיהם מלמעלה׃
Ezekiel 1:23 ותחת הרקיע כנפיהם ישׁרות אשׁה אל אחותה לאישׁ שׁתים מכסות להנה ולאישׁ שׁתים מכסות להנה את גויתיהם׃
Ezekiel 1:24 ואשׁמע את קול כנפיהם כקול מים רבים כקול שׁדי בלכתם קול המלה כקול מחנה בעמדם תרפינה כנפיהן׃
Ezekiel 1:25 ויהי קול מעל לרקיע אשׁר על ראשׁם בעמדם תרפינה כנפיהן׃
Ezekiel 1:26 וממעל לרקיע אשׁר על ראשׁם כמראה אבן ספיר דמות כסא ועל דמות הכסא דמות כמראה אדם עליו מלמעלה׃
Ezekiel 1:27 וארא כעין חשׁמל כמראה אשׁ בית לה סביב ממראה מתניו ולמעלה וממראה מתניו ולמטה ראיתי כמראה אשׁ ונגה לו סביב׃
Ezekiel 1:28 כמראה הקשׁת אשׁר יהיה בענן ביום הגשׁם כן מראה הנגה סביב הוא מראה דמות כבוד יהוה ואראה ואפל על פני ואשׁמע קול מדבר׃
Ezekiel 2:1 ויאמר אלי בן אדם עמד על רגליך ואדבר אתך׃
Ezekiel 2:2 ותבא בי רוח כאשׁר דבר אלי ותעמדני על רגלי ואשׁמע את מדבר אלי׃
Ezekiel 2:3 ויאמר אלי בן אדם שׁולח אני אותך אל בני ישׂראל אל גוים המורדים אשׁר מרדו בי המה ואבותם פשׁעו בי עד עצם היום הזה׃
Ezekiel 2:4 והבנים קשׁי פנים וחזקי לב אני שׁולח אותך אליהם ואמרת אליהם כה אמר אדני יהוה׃
Ezekiel 2:5 והמה אם ישׁמעו ואם יחדלו כי בית מרי המה וידעו כי נביא היה בתוכם׃
Ezekiel 2:6 ואתה בן אדם אל תירא מהם ומדבריהם אל תירא כי סרבים וסלונים אותך ואל עקרבים אתה יושׁב מדבריהם אל תירא ומפניהם אל תחת כי בית מרי המה׃
Ezekiel 2:7 ודברת את דברי אליהם אם ישׁמעו ואם יחדלו כי מרי המה׃
Ezekiel 2:8 ואתה בן אדם שׁמע את אשׁר אני מדבר אליך אל תהי מרי כבית המרי פצה פיך ואכל את אשׁר אני נתן אליך׃
Ezekiel 2:9 ואראה והנה יד שׁלוחה אלי והנה בו מגלת ספר׃
Ezekiel 2:10 ויפרשׂ אותה לפני והיא כתובה פנים ואחור וכתוב אליה קנים והגה והי׃
Ezekiel 3:1 ויאמר אלי בן אדם את אשׁר תמצא אכול אכול את המגלה הזאת ולך דבר אל בית ישׂראל׃
Ezekiel 3:2 ואפתח את פי ויאכלני את המגלה הזאת׃
Ezekiel 3:3 ויאמר אלי בן אדם בטנך תאכל ומעיך תמלא את המגלה הזאת אשׁר אני נתן אליך ואכלה ותהי בפי כדבשׁ למתוק׃
Ezekiel 3:4 ויאמר אלי בן אדם לך בא אל בית ישׂראל ודברת בדברי אליהם׃
Ezekiel 3:5 כי לא אל עם עמקי שׂפה וכבדי לשׁון אתה שׁלוח אל בית ישׂראל׃
Ezekiel 3:6 לא אל עמים רבים עמקי שׂפה וכבדי לשׁון אשׁר לא תשׁמע דבריהם אם לא אליהם שׁלחתיך המה ישׁמעו אליך׃
Ezekiel 3:7 ובית ישׂראל לא יאבו לשׁמע אליך כי אינם אבים לשׁמע אלי כי כל בית ישׂראל חזקי מצח וקשׁי לב המה׃
Ezekiel 3:8 הנה נתתי את פניך חזקים לעמת פניהם ואת מצחך חזק לעמת מצחם׃
Ezekiel 3:9 כשׁמיר חזק מצר נתתי מצחך לא תירא אותם ולא תחת מפניהם כי בית מרי המה׃
Ezekiel 3:10 ויאמר אלי בן אדם את כל דברי אשׁר אדבר אליך קח בלבבך ובאזניך שׁמע׃
Ezekiel 3:11 ולך בא אל הגולה אל בני עמך ודברת אליהם ואמרת אליהם כה אמר אדני יהוה אם ישׁמעו ואם יחדלו׃
Ezekiel 3:12 ותשׂאני רוח ואשׁמע אחרי קול רעשׁ גדול ברוך כבוד יהוה ממקומו׃
Ezekiel 3:13 וקול כנפי החיות משׁיקות אשׁה אל אחותה וקול האופנים לעמתם וקול רעשׁ גדול׃
Ezekiel 3:14 ורוח נשׂאתני ותקחני ואלך מר בחמת רוחי ויד יהוה עלי חזקה׃
Ezekiel 3:15 ואבוא אל הגולה תל אביב הישׁבים אל נהר כבר ואשׁר המה יושׁבים שׁם ואשׁב שׁם שׁבעת ימים משׁמים בתוכם׃
Ezekiel 3:16 ויהי מקצה שׁבעת ימים ויהי דבר יהוה אלי לאמר׃
Ezekiel 3:17 בן אדם צפה נתתיך לבית ישׂראל ושׁמעת מפי דבר והזהרת אותם ממני׃
Ezekiel 3:18 באמרי לרשׁע מות תמות ולא הזהרתו ולא דברת להזהיר רשׁע מדרכו הרשׁעה לחיתו הוא רשׁע בעונו ימות ודמו מידך אבקשׁ׃
Ezekiel 3:19 ואתה כי הזהרת רשׁע ולא שׁב מרשׁעו ומדרכו הרשׁעה הוא בעונו ימות ואתה את נפשׁך הצלת׃
Ezekiel 3:20 ובשׁוב צדיק מצדקו ועשׂה עול ונתתי מכשׁול לפניו הוא ימות כי לא הזהרתו בחטאתו ימות ולא תזכרן צדקתו אשׁר עשׂה ודמו מידך אבקשׁ׃
Ezekiel 3:21 ואתה כי הזהרתו צדיק לבלתי חטא צדיק והוא לא חטא חיו יחיה כי נזהר ואתה את נפשׁך הצלת׃
Ezekiel 3:22 ותהי עלי שׁם יד יהוה ויאמר אלי קום צא אל הבקעה ושׁם אדבר אותך׃
Ezekiel 3:23 ואקום ואצא אל הבקעה והנה שׁם כבוד יהוה עמד ככבוד אשׁר ראיתי על נהר כבר ואפל על פני׃
Ezekiel 3:24 ותבא בי רוח ותעמדני על רגלי וידבר אתי ויאמר אלי בא הסגר בתוך ביתך׃
Ezekiel 3:25 ואתה בן אדם הנה נתנו עליך עבותים ואסרוך בהם ולא תצא בתוכם׃
Ezekiel 3:26 ולשׁונך אדביק אל חכך ונאלמת ולא תהיה להם לאישׁ מוכיח כי בית מרי המה׃
Ezekiel 3:27 ובדברי אותך אפתח את פיך ואמרת אליהם כה אמר אדני יהוה השׁמע ישׁמע והחדל יחדל כי בית מרי המה׃
Ezekiel 4:1 ואתה בן אדם קח לך לבנה ונתתה אותה לפניך וחקות עליה עיר את ירושׁלם׃
Ezekiel 4:2 ונתתה עליה מצור ובנית עליה דיק ושׁפכת עליה סללה ונתתה עליה מחנות ושׂים עליה כרים סביב׃
Ezekiel 4:3 ואתה קח לך מחבת ברזל ונתתה אותה קיר ברזל בינך ובין העיר והכינתה את פניך אליה והיתה במצור וצרת עליה אות היא לבית ישׂראל׃
Ezekiel 4:4 ואתה שׁכב על צדך השׂמאלי ושׂמת את עון בית ישׂראל עליו מספר הימים אשׁר תשׁכב עליו תשׂא את עונם׃
Ezekiel 4:5 ואני נתתי לך את שׁני עונם למספר ימים שׁלשׁ מאות ותשׁעים יום ונשׂאת עון בית ישׂראל׃
Ezekiel 4:6 וכלית את אלה ושׁכבת על צדך הימוני שׁנית ונשׂאת את עון בית יהודה ארבעים יום יום לשׁנה יום לשׁנה נתתיו׃
Ezekiel 4:7 ואל מצור ירושׁלם תכין פניך וזרעך חשׂופה ונבאת עליה׃
Ezekiel 4:8 והנה נתתי עליך עבותים ולא תהפך מצדך אל צדך עד כלותך ימי מצורך׃
Ezekiel 4:9 ואתה קח לך חטין ושׂערים ופול ועדשׁים ודחן וכסמים ונתתה אותם בכלי אחד ועשׂית אותם לך ללחם מספר הימים אשׁר אתה שׁוכב על צדך שׁלשׁ מאות ותשׁעים יום תאכלנו׃
Ezekiel 4:10 ומאכלך אשׁר תאכלנו במשׁקול עשׂרים שׁקל ליום מעת עד עת תאכלנו׃
Ezekiel 4:11 ומים במשׂורה תשׁתה שׁשׁית ההין מעת עד עת תשׁתה׃
Ezekiel 4:12 ועגת שׂערים תאכלנה והיא בגללי צאת האדם תעגנה לעיניהם׃
Ezekiel 4:13 ויאמר יהוה ככה יאכלו בני ישׂראל את לחמם טמא בגוים אשׁר אדיחם שׁם׃
Ezekiel 4:14 ואמר אהה אדני יהוה הנה נפשׁי לא מטמאה ונבלה וטרפה לא אכלתי מנעורי ועד עתה ולא בא בפי בשׂר פגול׃
Ezekiel 4:15 ויאמר אלי ראה נתתי לך את צפועי הבקר תחת גללי האדם ועשׂית את לחמך עליהם׃
Ezekiel 4:16 ויאמר אלי בן אדם הנני שׁבר מטה לחם בירושׁלם ואכלו לחם במשׁקל ובדאגה ומים במשׂורה ובשׁממון ישׁתו׃
Ezekiel 4:17 למען יחסרו לחם ומים ונשׁמו אישׁ ואחיו ונמקו בעונם׃
Ezekiel 5:1 ואתה בן אדם קח לך חרב חדה תער הגלבים תקחנה לך והעברת על ראשׁך ועל זקנך ולקחת לך מאזני משׁקל וחלקתם׃
Ezekiel 5:2 שׁלשׁית באור תבעיר בתוך העיר כמלאת ימי המצור ולקחת את השׁלשׁית תכה בחרב סביבותיה והשׁלשׁית תזרה לרוח וחרב אריק אחריהם׃
Ezekiel 5:3 ולקחת משׁם מעט במספר וצרת אותם בכנפיך׃
Ezekiel 5:4 ומהם עוד תקח והשׁלכת אותם אל תוך האשׁ ושׂרפת אתם באשׁ ממנו תצא אשׁ אל כל בית ישׂראל׃
Ezekiel 5:5 כה אמר אדני יהוה זאת ירושׁלם בתוך הגוים שׂמתיה וסביבותיה ארצות׃
Ezekiel 5:6 ותמר את משׁפטי לרשׁעה מן הגוים ואת חקותי מן הארצות אשׁר סביבותיה כי במשׁפטי מאסו וחקותי לא הלכו׃
Ezekiel 5:7 לכן כה אמר אדני יהוה יען המנכם מן הגוים אשׁר סביבותיכם בחקותי לא הלכתם ואת משׁפטי לא עשׂיתם וכמשׁפטי הגוים אשׁר סביבותיכם לא עשׂיתם׃
Ezekiel 5:8 לכן כה אמר אדני יהוה הנני עליך גם אני ועשׂיתי בתוכך משׁפטים לעיני הגוים׃
Ezekiel 5:9 ועשׂיתי בך את אשׁר לא עשׂיתי ואת אשׁר לא אעשׂה כמהו עוד יען כל תועבתיך׃
Ezekiel 5:10 לכן אבות יאכלו בנים בתוכך ובנים יאכלו אבותם ועשׂיתי בך שׁפטים וזריתי את כל שׁאריתך לכל רוח׃
Ezekiel 5:11 לכן חי אני נאם אדני יהוה אם לא יען את מקדשׁי טמאת בכל שׁקוציך ובכל תועבתיך וגם אני אגרע ולא תחוס עיני וגם אני לא אחמול׃
Ezekiel 5:12 שׁלשׁתיך בדבר ימותו וברעב יכלו בתוכך והשׁלשׁית בחרב יפלו סביבותיך והשׁלישׁית לכל רוח אזרה וחרב אריק אחריהם׃
Ezekiel 5:13 וכלה אפי והנחותי חמתי בם והנחמתי וידעו כי אני יהוה דברתי בקנאתי בכלותי חמתי׃
Ezekiel 5:14 ואתנך לחרבה ולחרפה בגוים אשׁר סביבותיך לעיני כל עובר׃
Ezekiel 5:15 והיתה חרפה וגדופה מוסר ומשׁמה לגוים אשׁר סביבותיך בעשׂותי בך שׁפטים באף ובחמה ובתכחות חמה אני יהוה דברתי׃
Ezekiel 5:16 בשׁלחי את חצי הרעב הרעים בהם אשׁר היו למשׁחית אשׁר אשׁלח אותם לשׁחתכם ורעב אסף עליכם ושׁברתי לכם מטה לחם׃
Ezekiel 5:17 ושׁלחתי עליכם רעב וחיה רעה ושׁכלך ודבר ודם יעבר בך וחרב אביא עליך אני יהוה דברתי׃
Ezekiel 6:1 ויהי דבר יהוה אלי לאמר׃
Ezekiel 6:2 בן אדם שׂים פניך אל הרי ישׂראל והנבא אליהם׃
Ezekiel 6:3 ואמרת הרי ישׂראל שׁמעו דבר אדני יהוה כה אמר אדני יהוה להרים ולגבעות לאפיקים ולגאית הנני אני מביא עליכם חרב ואבדתי במותיכם׃
Ezekiel 6:4 ונשׁמו מזבחותיכם ונשׁברו חמניכם והפלתי חלליכם לפני גלוליכם׃
Ezekiel 6:5 ונתתי את פגרי בני ישׂראל לפני גלוליהם וזריתי את עצמותיכם סביבות מזבחותיכם׃
Ezekiel 6:6 בכל מושׁבותיכם הערים תחרבנה והבמות תישׁמנה למען יחרבו ויאשׁמו מזבחותיכם ונשׁברו ונשׁבתו גלוליכם ונגדעו חמניכם ונמחו מעשׂיכם׃
Ezekiel 6:7 ונפל חלל בתוככם וידעתם כי אני יהוה׃
Ezekiel 6:8 והותרתי בהיות לכם פליטי חרב בגוים בהזרותיכם בארצות׃
Ezekiel 6:9 וזכרו פליטיכם אותי בגוים אשׁר נשׁבו שׁם אשׁר נשׁברתי את לבם הזונה אשׁר סר מעלי ואת עיניהם הזנות אחרי גלוליהם ונקטו בפניהם אל הרעות אשׁר עשׂו לכל תועבתיהם׃
Ezekiel 6:10 וידעו כי אני יהוה לא אל חנם דברתי לעשׂות להם הרעה הזאת׃
Ezekiel 6:11 כה אמר אדני יהוה הכה בכפך ורקע ברגלך ואמר אח אל כל תועבות רעות בית ישׂראל אשׁר בחרב ברעב ובדבר יפלו׃
Ezekiel 6:12 הרחוק בדבר ימות והקרוב בחרב יפול והנשׁאר והנצור ברעב ימות וכליתי חמתי׃
Ezekiel 6:13 וידעתם כי אני יהוה בהיות חלליהם בתוך גלוליהם סביבות מזבחותיהם אל כל גבעה רמה בכל ראשׁי ההרים ותחת כל עץ רענן ותחת כל אלה עבתה מקום אשׁר נתנו שׁם ריח ניחח לכל גלוליהם׃
Ezekiel 6:14 ונטיתי את ידי עליהם ונתתי את הארץ שׁממה ומשׁמה ממדבר דבלתה בכל מושׁבותיהם וידעו כי אני יהוה׃
Ezekiel 7:1 ויהי דבר יהוה אלי לאמר׃
Ezekiel 7:2 ואתה בן אדם כה אמר אדני יהוה לאדמת ישׂראל קץ בא הקץ על ארבעת כנפות הארץ׃
Ezekiel 7:3 עתה הקץ עליך ושׁלחתי אפי בך ושׁפטתיך כדרכיך ונתתי עליך את כל תועבתיך׃
Ezekiel 7:4 ולא תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי אני יהוה׃
Ezekiel 7:5 כה אמר אדני יהוה רעה אחת רעה הנה באה׃
Ezekiel 7:6 קץ בא בא הקץ הקיץ אליך הנה באה׃
Ezekiel 7:7 באה הצפירה אליך יושׁב הארץ בא העת קרוב היום מהומה ולא הד הרים׃
Ezekiel 7:8 עתה מקרוב אשׁפוך חמתי עליך וכליתי אפי בך ושׁפטתיך כדרכיך ונתתי עליך את כל תועבותיך׃
Ezekiel 7:9 ולא תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה׃
Ezekiel 7:10 הנה היום הנה באה יצאה הצפרה צץ המטה פרח הזדון׃
Ezekiel 7:11 החמס קם למטה רשׁע לא מהם ולא מהמונם ולא מהמהם ולא נה׃
Ezekiel 7:12 בא העת הגיע היום הקונה אל ישׂמח והמוכר אל יתאבל כי חרון אל כל המונה׃
Ezekiel 7:13 כי המוכר אל הממכר לא ישׁוב ועוד בחיים חיתם כי חזון אל כל המונה לא ישׁוב ואישׁ בעונו חיתו לא יתחזקו׃
Ezekiel 7:14 תקעו בתקוע והכין הכל ואין הלך למלחמה כי חרוני אל כל המונה׃
Ezekiel 7:15 החרב בחוץ והדבר והרעב מבית אשׁר בשׂדה בחרב ימות ואשׁר בעיר רעב ודבר יאכלנו׃
Ezekiel 7:16 ופלטו פליטיהם והיו אל ההרים כיוני הגאיות כלם המות אישׁ בעונו׃
Ezekiel 7:17 כל הידים תרפינה וכל ברכים תלכנה מים׃
Ezekiel 7:18 וחגרו שׂקים וכסתה אותם פלצות ואל כל פנים בושׁה ובכל ראשׁיהם קרחה׃
Ezekiel 7:19 כספם בחוצות ישׁליכו וזהבם לנדה יהיה כספם וזהבם לא יוכל להצילם ביום עברת יהוה נפשׁם לא ישׂבעו ומעיהם לא ימלאו כי מכשׁול עונם היה׃
Ezekiel 7:20 וצבי עדיו לגאון שׂמהו וצלמי תועבתם שׁקוציהם עשׂו בו על כן נתתיו להם לנדה׃
Ezekiel 7:21 ונתתיו ביד הזרים לבז ולרשׁעי הארץ לשׁלל וחללה׃
Ezekiel 7:22 והסבותי פני מהם וחללו את צפוני ובאו בה פריצים וחללוה׃
Ezekiel 7:23 עשׂה הרתוק כי הארץ מלאה משׁפט דמים והעיר מלאה חמס׃
Ezekiel 7:24 והבאתי רעי גוים וירשׁו את בתיהם והשׁבתי גאון עזים ונחלו מקדשׁיהם׃
Ezekiel 7:25 קפדה בא ובקשׁו שׁלום ואין׃
Ezekiel 7:26 הוה על הוה תבוא ושׁמעה אל שׁמועה תהיה ובקשׁו חזון מנביא ותורה תאבד מכהן ועצה מזקנים׃
Ezekiel 7:27 המלך יתאבל ונשׂיא ילבשׁ שׁממה וידי עם הארץ תבהלנה מדרכם אעשׂה אותם ובמשׁפטיהם אשׁפטם וידעו כי אני יהוה׃
Ezekiel 8:1 ויהי בשׁנה השׁשׁית בשׁשׁי בחמשׁה לחדשׁ אני יושׁב בביתי וזקני יהודה יושׁבים לפני ותפל עלי שׁם יד אדני יהוה׃
Ezekiel 8:2 ואראה והנה דמות כמראה אשׁ ממראה מתניו ולמטה אשׁ וממתניו ולמעלה כמראה זהר כעין החשׁמלה׃
Ezekiel 8:3 וישׁלח תבנית יד ויקחני בציצת ראשׁי ותשׂא אתי רוח בין הארץ ובין השׁמים ותבא אתי ירושׁלמה במראות אלהים אל פתח שׁער הפנימית הפונה צפונה אשׁר שׁם מושׁב סמל הקנאה המקנה׃
Ezekiel 8:4 והנה שׁם כבוד אלהי ישׂראל כמראה אשׁר ראיתי בבקעה׃
Ezekiel 8:5 ויאמר אלי בן אדם שׂא נא עיניך דרך צפונה ואשׂא עיני דרך צפונה והנה מצפון לשׁער המזבח סמל הקנאה הזה בבאה׃
Ezekiel 8:6 ויאמר אלי בן אדם הראה אתה מהם עשׂים תועבות גדלות אשׁר בית ישׂראל עשׂים פה לרחקה מעל מקדשׁי ועוד תשׁוב תראה תועבות גדלות׃
Ezekiel 8:7 ויבא אתי אל פתח החצר ואראה והנה חר אחד בקיר׃
Ezekiel 8:8 ויאמר אלי בן אדם חתר נא בקיר ואחתר בקיר והנה פתח אחד׃
Ezekiel 8:9 ויאמר אלי בא וראה את התועבות הרעות אשׁר הם עשׂים פה׃
Ezekiel 8:10 ואבוא ואראה והנה כל תבנית רמשׂ ובהמה שׁקץ וכל גלולי בית ישׂראל מחקה על הקיר סביב סביב׃
Ezekiel 8:11 ושׁבעים אישׁ מזקני בית ישׂראל ויאזניהו בן שׁפן עמד בתוכם עמדים לפניהם ואישׁ מקטרתו בידו ועתר ענן הקטרת עלה׃
Ezekiel 8:12 ויאמר אלי הראית בן אדם אשׁר זקני בית ישׂראל עשׂים בחשׁך אישׁ בחדרי משׂכיתו כי אמרים אין יהוה ראה אתנו עזב יהוה את הארץ׃
Ezekiel 8:13 ויאמר אלי עוד תשׁוב תראה תועבות גדלות אשׁר המה עשׂים׃
Ezekiel 8:14 ויבא אתי אל פתח שׁער בית יהוה אשׁר אל הצפונה והנה שׁם הנשׁים ישׁבות מבכות את התמוז׃
Ezekiel 8:15 ויאמר אלי הראית בן אדם עוד תשׁוב תראה תועבות גדלות מאלה׃
Ezekiel 8:16 ויבא אתי אל חצר בית יהוה הפנימית והנה פתח היכל יהוה בין האולם ובין המזבח כעשׂרים וחמשׁה אישׁ אחריהם אל היכל יהוה ופניהם קדמה והמה משׁתחויתם קדמה לשׁמשׁ׃
Ezekiel 8:17 ויאמר אלי הראית בן אדם הנקל לבית יהודה מעשׂות את התועבות אשׁר עשׂו פה כי מלאו את הארץ חמס וישׁבו להכעיסני והנם שׁלחים את הזמורה אל אפם׃
Ezekiel 8:18 וגם אני אעשׂה בחמה לא תחוס עיני ולא אחמל וקראו באזני קול גדול ולא אשׁמע אותם׃
Ezekiel 9:1 ויקרא באזני קול גדול לאמר קרבו פקדות העיר ואישׁ כלי משׁחתו בידו׃
Ezekiel 9:2 והנה שׁשׁה אנשׁים באים מדרך שׁער העליון אשׁר מפנה צפונה ואישׁ כלי מפצו בידו ואישׁ אחד בתוכם לבשׁ בדים וקסת הספר במתניו ויבאו ויעמדו אצל מזבח הנחשׁת׃
Ezekiel 9:3 וכבוד אלהי ישׂראל נעלה מעל הכרוב אשׁר היה עליו אל מפתן הבית ויקרא אל האישׁ הלבשׁ הבדים אשׁר קסת הספר במתניו׃
Ezekiel 9:4 ויאמר יהוה אלו עבר בתוך העיר בתוך ירושׁלם והתוית תו על מצחות האנשׁים הנאנחים והנאנקים על כל התועבות הנעשׂות בתוכה׃
Ezekiel 9:5 ולאלה אמר באזני עברו בעיר אחריו והכו על תחס עיניכם ואל תחמלו׃
Ezekiel 9:6 זקן בחור ובתולה וטף ונשׁים תהרגו למשׁחית ועל כל אישׁ אשׁר עליו התו אל תגשׁו וממקדשׁי תחלו ויחלו באנשׁים הזקנים אשׁר לפני הבית׃
Ezekiel 9:7 ויאמר אליהם טמאו את הבית ומלאו את החצרות חללים צאו ויצאו והכו בעיר׃
Ezekiel 9:8 ויהי כהכותם ונאשׁאר אני ואפלה על פני ואזעק ואמר אהה אדני יהוה המשׁחית אתה את כל שׁארית ישׂראל בשׁפכך את חמתך על ירושׁלם׃
Ezekiel 9:9 ויאמר אלי עון בית ישׂראל ויהודה גדול במאד מאד ותמלא הארץ דמים והעיר מלאה מטה כי אמרו עזב יהוה את הארץ ואין יהוה ראה׃
Ezekiel 9:10 וגם אני לא תחוס עיני ולא אחמל דרכם בראשׁם נתתי׃
Ezekiel 9:11 והנה האישׁ לבשׁ הבדים אשׁר הקסת במתניו משׁיב דבר לאמר עשׂיתי כאשׁר צויתני׃
Ezekiel 10:1 ואראה והנה אל הרקיע אשׁר על ראשׁ הכרבים כאבן ספיר כמראה דמות כסא נראה עליהם׃
Ezekiel 10:2 ויאמר אל האישׁ לבשׁ הבדים ויאמר בא אל בינות לגלגל אל תחת לכרוב ומלא חפניך גחלי אשׁ מבינות לכרבים וזרק על העיר ויבא לעיני׃
Ezekiel 10:3 והכרבים עמדים מימין לבית בבאו האישׁ והענן מלא את החצר הפנימית׃
Ezekiel 10:4 וירם כבוד יהוה מעל הכרוב על מפתן הבית וימלא הבית את הענן והחצר מלאה את נגה כבוד יהוה׃
Ezekiel 10:5 וקול כנפי הכרובים נשׁמע עד החצר החיצנה כקול אל שׁדי בדברו׃
Ezekiel 10:6 ויהי בצותו את האישׁ לבשׁ הבדים לאמר קח אשׁ מבינות לגלגל מבינות לכרובים ויבא ויעמד אצל האופן׃
Ezekiel 10:7 וישׁלח הכרוב את ידו מבינות לכרובים אל האשׁ אשׁר בינות הכרבים וישׂא ויתן אל חפני לבשׁ הבדים ויקח ויצא׃
Ezekiel 10:8 וירא לכרבים תבנית יד אדם תחת כנפיהם׃
Ezekiel 10:9 ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשׁישׁ׃
Ezekiel 10:10 ומראיהם דמות אחד לארבעתם כאשׁר יהיה האופן בתוך האופן׃
Ezekiel 10:11 בלכתם אל ארבעת רבעיהם ילכו לא יסבו בלכתם כי המקום אשׁר יפנה הראשׁ אחריו ילכו לא יסבו בלכתם׃
Ezekiel 10:12 וכל בשׂרם וגבהם וידיהם וכנפיהם והאופנים מלאים עינים סביב לארבעתם אופניהם׃
Ezekiel 10:13 לאופנים להם קורא הגלגל באזני׃
Ezekiel 10:14 וארבעה פנים לאחד פני האחד פני הכרוב ופני השׁני פני אדם והשׁלישׁי פני אריה והרביעי פני נשׁר׃
Ezekiel 10:15 וירמו הכרובים היא החיה אשׁר ראיתי בנהר כבר׃
Ezekiel 10:16 ובלכת הכרובים ילכו האופנים אצלם ובשׂאת הכרובים את כנפיהם לרום מעל הארץ לא יסבו האופנים גם הם מאצלם׃
Ezekiel 10:17 בעמדם יעמדו וברומם ירומו אותם כי רוח החיה׃
Ezekiel 10:18 ויצא כבוד יהוה מעל מפתן הבית ויעמד על הכרובים׃
Ezekiel 10:19 וישׂאו הכרובים את כנפיהם וירומו מן הארץ לעיני בצאתם והאופנים לעמתם ויעמד פתח שׁער בית יהוה הקדמוני וכבוד אלהי ישׂראל עליהם מלמעלה׃
Ezekiel 10:20 היא החיה אשׁר ראיתי תחת אלהי ישׂראל בנהר כבר ואדע כי כרובים המה׃
Ezekiel 10:21 ארבעה ארבעה פנים לאחד וארבע כנפים לאחד ודמות ידי אדם תחת כנפיהם׃
Ezekiel 10:22 ודמות פניהם המה הפנים אשׁר ראיתי על נהר כבר מראיהם ואותם אישׁ אל עבר פניו ילכו׃
Ezekiel 11:1 ותשׂא אתי רוח ותבא אתי אל שׁער בית יהוה הקדמוני הפונה קדימה והנה בפתח השׁער עשׂרים וחמשׁה אישׁ ואראה בתוכם את יאזניה בן עזר ואת פלטיהו בן בניהו שׂרי העם׃
Ezekiel 11:2 ויאמר אלי בן אדם אלה האנשׁים החשׁבים און והיעצים עצת רע בעיר הזאת׃
Ezekiel 11:3 האמרים לא בקרוב בנות בתים היא הסיר ואנחנו הבשׂר׃
Ezekiel 11:4 לכן הנבא עליהם הנבא בן אדם׃
Ezekiel 11:5 ותפל עלי רוח יהוה ויאמר אלי אמר כה אמר יהוה כן אמרתם בית ישׂראל ומעלות רוחכם אני ידעתיה׃
Ezekiel 11:6 הרביתם חלליכם בעיר הזאת ומלאתם חוצתיה חלל׃
Ezekiel 11:7 לכן כה אמר אדני יהוה חלליכם אשׁר שׂמתם בתוכה המה הבשׂר והיא הסיר ואתכם הוציא מתוכה׃
Ezekiel 11:8 חרב יראתם וחרב אביא עליכם נאם אדני יהוה׃
Ezekiel 11:9 והוצאתי אתכם מתוכה ונתתי אתכם ביד זרים ועשׂיתי בכם שׁפטים׃
Ezekiel 11:10 בחרב תפלו על גבול ישׂראל אשׁפוט אתכם וידעתם כי אני יהוה׃
Ezekiel 11:11 היא לא תהיה לכם לסיר ואתם תהיו בתוכה לבשׂר אל גבול ישׂראל אשׁפט אתכם׃
Ezekiel 11:12 וידעתם כי אני יהוה אשׁר בחקי לא הלכתם ומשׁפטי לא עשׂיתם וכמשׁפטי הגוים אשׁר סביבותיכם עשׂיתם׃
Ezekiel 11:13 ויהי כהנבאי ופלטיהו בן בניה מת ואפל על פני ואזעק קול גדול ואמר אהה אדני יהוה כלה אתה עשׂה את שׁארית ישׂראל׃
Ezekiel 11:14 ויהי דבר יהוה אלי לאמר׃
Ezekiel 11:15 בן אדם אחיך אחיך אנשׁי גאלתך וכל בית ישׂראל כלה אשׁר אמרו להם ישׁבי ירושׁלם רחקו מעל יהוה לנו היא נתנה הארץ למורשׁה׃
Ezekiel 11:16 לכן אמר כה אמר אדני יהוה כי הרחקתים בגוים וכי הפיצותים בארצות ואהי להם למקדשׁ מעט בארצות אשׁר באו שׁם׃
Ezekiel 11:17 לכן אמר כה אמר אדני יהוה וקבצתי אתכם מן העמים ואספתי אתכם מן הארצות אשׁר נפצותם בהם ונתתי לכם את אדמת ישׂראל׃
Ezekiel 11:18 ובאו שׁמה והסירו את כל שׁקוציה ואת כל תועבותיה ממנה׃
Ezekiel 11:19 ונתתי להם לב אחד ורוח חדשׁה אתן בקרבכם והסרתי לב האבן מבשׂרם ונתתי להם לב בשׂר׃
Ezekiel 11:20 למען בחקתי ילכו ואת משׁפטי ישׁמרו ועשׂו אתם והיו לי לעם ואני אהיה להם לאלהים׃
Ezekiel 11:21 ואל לב שׁקוציהם ותועבותיהם לבם הלך דרכם בראשׁם נתתי נאם אדני יהוה׃
Ezekiel 11:22 וישׂאו הכרובים את כנפיהם והאופנים לעמתם וכבוד אלהי ישׂראל עליהם מלמעלה׃
Ezekiel 11:23 ויעל כבוד יהוה מעל תוך העיר ויעמד על ההר אשׁר מקדם לעיר׃
Ezekiel 11:24 ורוח נשׂאתני ותביאני כשׂדימה אל הגולה במראה ברוח אלהים ויעל מעלי המראה אשׁר ראיתי׃
Ezekiel 11:25 ואדבר אל הגולה את כל דברי יהוה אשׁר הראני׃
Ezekiel 12:1 ויהי דבר יהוה אלי לאמר׃
Ezekiel 12:2 בן אדם בתוך בית המרי אתה ישׁב אשׁר עינים להם לראות ולא ראו אזנים להם לשׁמע ולא שׁמעו כי בית מרי הם׃
Ezekiel 12:3 ואתה בן אדם עשׂה לך כלי גולה וגלה יומם לעיניהם וגלית ממקומך אל מקום אחר לעיניהם אולי יראו כי בית מרי המה׃
Ezekiel 12:4 והוצאת כליך ככלי גולה יומם לעיניהם ואתה תצא בערב לעיניהם כמוצאי גולה׃
Ezekiel 12:5 לעיניהם חתר לך בקיר והוצאת׃
Ezekiel 12:6 לעיניהם על כתף תשׂא בעלטה תוציא פניך תכסה ולא תראה את הארץ כי מופת נתתיך לבית ישׂראל׃
Ezekiel 12:7 ואעשׂ כן כאשׁר צויתי כלי הוצאתי ככלי גולה יומם ובערב חתרתי לי בקיר ביד בעלטה הוצאתי על כתף נשׂאתי לעיניהם׃
Ezekiel 12:8 ויהי דבר יהוה אלי בבקר לאמר׃
Ezekiel 12:9 בן אדם הלא אמרו אליך בית ישׂראל בית המרי מה אתה עשׂה׃
Ezekiel 12:10 אמר אליהם כה אמר אדני יהוה הנשׂיא המשׂא הזה בירושׁלם וכל בית ישׂראל אשׁר המה בתוכם׃
Ezekiel 12:11 אמר אני מופתכם כאשׁר עשׂיתי כן יעשׂה להם בגולה בשׁבי ילכו׃
Ezekiel 12:12 והנשׂיא אשׁר בתוכם אל כתף ישׂא בעלטה ויצא בקיר יחתרו להוציא בו פניו יכסה יען אשׁר לא יראה לעין הוא את הארץ׃
Ezekiel 12:13 ופרשׂתי את רשׁתי עליו ונתפשׂ במצודתי והבאתי אתו בבלה ארץ כשׂדים ואותה לא יראה ושׁם ימות׃
Ezekiel 12:14 וכל אשׁר סביבתיו עזרה וכל אגפיו אזרה לכל רוח וחרב אריק אחריהם׃
Ezekiel 12:15 וידעו כי אני יהוה בהפיצי אותם בגוים וזריתי אותם בארצות׃
Ezekiel 12:16 והותרתי מהם אנשׁי מספר מחרב מרעב ומדבר למען יספרו את כל תועבותיהם בגוים אשׁר באו שׁם וידעו כי אני יהוה׃
Ezekiel 12:17 ויהי דבר יהוה אלי לאמר׃
Ezekiel 12:18 בן אדם לחמך ברעשׁ תאכל ומימיך ברגזה ובדאגה תשׁתה׃
Ezekiel 12:19 ואמרת אל עם הארץ כה אמר אדני יהוה ליושׁבי ירושׁלם אל אדמת ישׂראל לחמם בדאגה יאכלו ומימיהם בשׁממון ישׁתו למען תשׁם ארצה ממלאה מחמס כל הישׁבים׃
Ezekiel 12:20 והערים הנושׁבות תחרבנה והארץ שׁממה תהיה וידעתם כי אני יהוה׃
Ezekiel 12:21 ויהי דבר יהוה אלי לאמר׃
Ezekiel 12:22 בן אדם מה המשׁל הזה לכם על אדמת ישׂראל לאמר יארכו הימים ואבד כל חזון׃
Ezekiel 12:23 לכן אמר אליהם כה אמר אדני יהוה השׁבתי את המשׁל הזה ולא ימשׁלו אתו עוד בישׂראל כי אם דבר אליהם קרבו הימים ודבר כל חזון׃
Ezekiel 12:24 כי לא יהיה עוד כל חזון שׁוא ומקסם חלק בתוך בית ישׂראל׃
Ezekiel 12:25 כי אני יהוה אדבר את אשׁר אדבר דבר ויעשׂה לא תמשׁך עוד כי בימיכם בית המרי אדבר דבר ועשׂיתיו נאם אדני יהוה׃
Ezekiel 12:26 ויהי דבר יהוה אלי לאמר׃
Ezekiel 12:27 בן אדם הנה בית ישׂראל אמרים החזון אשׁר הוא חזה לימים רבים ולעתים רחוקות הוא נבא׃
Ezekiel 12:28 לכן אמר אליהם כה אמר אדני יהוה לא תמשׁך עוד כל דברי אשׁר אדבר דבר ויעשׂה נאם אדני יהוה׃
Ezekiel 13:1 ויהי דבר יהוה אלי לאמר׃
Ezekiel 13:2 בן אדם הנבא אל נביאי ישׂראל הנבאים ואמרת לנביאי מלבם שׁמעו דבר יהוה׃
Ezekiel 13:3 כה אמר אדני יהוה הוי על הנביאים הנבלים אשׁר הלכים אחר רוחם ולבלתי ראו׃
Ezekiel 13:4 כשׁעלים בחרבות נביאיך ישׂראל היו׃
Ezekiel 13:5 לא עליתם בפרצות ותגדרו גדר על בית ישׂראל לעמד במלחמה ביום יהוה׃
Ezekiel 13:6 חזו שׁוא וקסם כזב האמרים נאם יהוה ויהוה לא שׁלחם ויחלו לקים דבר׃
Ezekiel 13:7 הלוא מחזה שׁוא חזיתם ומקסם כזב אמרתם ואמרים נאם יהוה ואני לא דברתי׃
Ezekiel 13:8 לכן כה אמר אדני יהוה יען דברכם שׁוא וחזיתם כזב לכן הנני אליכם נאם אדני יהוה׃
Ezekiel 13:9 והיתה ידי אל הנביאים החזים שׁוא והקסמים כזב בסוד עמי לא יהיו ובכתב בית ישׂראל לא יכתבו ואל אדמת ישׂראל לא יבאו וידעתם כי אני אדני יהוה׃
Ezekiel 13:10 יען וביען הטעו את עמי לאמר שׁלום ואין שׁלום והוא בנה חיץ והנם טחים אתו תפל׃
Ezekiel 13:11 אמר אל טחי תפל ויפל היה גשׁם שׁוטף ואתנה אבני אלגבישׁ תפלנה ורוח סערות תבקע׃
Ezekiel 13:12 והנה נפל הקיר הלוא יאמר אליכם איה הטיח אשׁר טחתם׃
Ezekiel 13:13 לכן כה אמר אדני יהוה ובקעתי רוח סערות בחמתי וגשׁם שׁטף באפי יהיה ואבני אלגבישׁ בחמה לכלה׃
Ezekiel 13:14 והרסתי את הקיר אשׁר טחתם תפל והגעתיהו אל הארץ ונגלה יסדו ונפלה וכליתם בתוכה וידעתם כי אני יהוה׃
Ezekiel 13:15 וכליתי את חמתי בקיר ובטחים אתו תפל ואמר לכם אין הקיר ואין הטחים אתו׃
Ezekiel 13:16 נביאי ישׂראל הנבאים אל ירושׁלם והחזים לה חזון שׁלם ואין שׁלם נאם אדני יהוה׃
Ezekiel 13:17 ואתה בן אדם שׂים פניך אל בנות עמך המתנבאות מלבהן והנבא עליהן׃
Ezekiel 13:18 ואמרת כה אמר אדני יהוה הוי למתפרות כסתות על כל אצילי ידי ועשׂות המספחות על ראשׁ כל קומה לצודד נפשׁות הנפשׁות תצודדנה לעמי ונפשׁות לכנה תחיינה׃
Ezekiel 13:19 ותחללנה אתי אל עמי בשׁעלי שׂערים ובפתותי לחם להמית נפשׁות אשׁר לא תמותנה ולחיות נפשׁות אשׁר לא תחיינה בכזבכם לעמי שׁמעי כזב׃
Ezekiel 13:20 לכן כה אמר אדני יהוה הנני אל כסתותיכנה אשׁר אתנה מצדדות שׁם את הנפשׁות לפרחות וקרעתי אתם מעל זרועתיכם ושׁלחתי את הנפשׁות אשׁר אתם מצדדות את נפשׁים לפרחת׃
Ezekiel 13:21 וקרעתי את מספחתיכם והצלתי את עמי מידכן ולא יהיו עוד בידכן למצודה וידעתן כי אני יהוה׃
Ezekiel 13:22 יען הכאות לב צדיק שׁקר ואני לא הכאבתיו ולחזק ידי רשׁע לבלתי שׁוב מדרכו הרע להחיתו׃
Ezekiel 13:23 לכן שׁוא לא תחזינה וקסם לא תקסמנה עוד והצלתי את עמי מידכן וידעתן כי אני יהוה׃
Ezekiel 14:1 ויבוא אלי אנשׁים מזקני ישׂראל וישׁבו לפני׃
Ezekiel 14:2 ויהי דבר יהוה אלי לאמר׃
Ezekiel 14:3 בן אדם האנשׁים האלה העלו גלוליהם על לבם ומכשׁול עונם נתנו נכח פניהם האדרשׁ אדרשׁ׃
Ezekiel 14:4 לכן דבר אותם ואמרת אליהם כה אמר אדני יהוה אישׁ אישׁ מבית ישׂראל אשׁר יעלה את גלוליו אל לבו ומכשׁול עונו ישׂים נכח פניו ובא אל הנביא אני יהוה נעניתי לו בה ברב גלוליו׃
Ezekiel 14:5 למען תפשׂ את בית ישׂראל בלבם אשׁר נזרו מעלי בגלוליהם כלם׃
Ezekiel 14:6 לכן אמר אל בית ישׂראל כה אמר אדני יהוה שׁובו והשׁיבו מעל גלוליכם ומעל כל תועבתיכם השׁיבו פניכם׃
Ezekiel 14:7 כי אישׁ אישׁ מבית ישׂראל ומהגר אשׁר יגור בישׂראל וינזר מאחרי ויעל גלוליו אל לבו ומכשׁול עונו ישׂים נכח פניו ובא אל הנביא לדרשׁ לו בי אני יהוה נענה לו בי׃
Ezekiel 14:8 ונתתי פני באישׁ ההוא והשׂמתיהו לאות ולמשׁלים והכרתיו מתוך עמי וידעתם כי אני יהוה׃
Ezekiel 14:9 והנביא כי יפתה ודבר דבר אני יהוה פתיתי את הנביא ההוא ונטיתי את ידי עליו והשׁמדתיו מתוך עמי ישׂראל׃
Ezekiel 14:10 ונשׂאו עונם כעון הדרשׁ כעון הנביא יהיה׃
Ezekiel 14:11 למען לא יתעו עוד בית ישׂראל מאחרי ולא יטמאו עוד בכל פשׁעיהם והיו לי לעם ואני אהיה להם לאלהים נאם אדני יהוה׃
Ezekiel 14:12 ויהי דבר יהוה אלי לאמר׃
Ezekiel 14:13 בן אדם ארץ כי תחטא לי למעל מעל ונטיתי ידי עליה ושׁברתי לה מטה לחם והשׁלחתי בה רעב והכרתי ממנה אדם ובהמה׃
Ezekiel 14:14 והיו שׁלשׁת האנשׁים האלה בתוכה נח דנאל ואיוב המה בצדקתם ינצלו נפשׁם נאם אדני יהוה׃
Ezekiel 14:15 לו חיה רעה אעביר בארץ ושׁכלתה והיתה שׁממה מבלי עובר מפני החיה׃
Ezekiel 14:16 שׁלשׁת האנשׁים האלה בתוכה חי אני נאם אדני יהוה אם בנים ואם בנות יצילו המה לבדם ינצלו והארץ תהיה שׁממה׃
Ezekiel 14:17 או חרב אביא על הארץ ההיא ואמרתי חרב תעבר בארץ והכרתי ממנה אדם ובהמה׃
Ezekiel 14:18 ושׁלשׁת האנשׁים האלה בתוכה חי אני נאם אדני יהוה לא יצילו בנים ובנות כי הם לבדם ינצלו׃
Ezekiel 14:19 או דבר אשׁלח אל הארץ ההיא ושׁפכתי חמתי עליה בדם להכרית ממנה אדם ובהמה׃
Ezekiel 14:20 ונח דנאל ואיוב בתוכה חי אני נאם אדני יהוה אם בן אם בת יצילו המה בצדקתם יצילו נפשׁם׃
Ezekiel 14:21 כי כה אמר אדני יהוה אף כי ארבעת שׁפטי הרעים חרב ורעב וחיה רעה ודבר שׁלחתי אל ירושׁלם להכרית ממנה אדם ובהמה׃
Ezekiel 14:22 והנה נותרה בה פלטה המוצאים בנים ובנות הנם יוצאים אליכם וראיתם את דרכם ואת עלילותם ונחמתם על הרעה אשׁר הבאתי על ירושׁלם את כל אשׁר הבאתי עליה׃
Ezekiel 14:23 ונחמו אתכם כי תראו את דרכם ואת עלילותם וידעתם כי לא חנם עשׂיתי את כל אשׁר עשׂיתי בה נאם אדני יהוה׃
Ezekiel 15:1 ויהי דבר יהוה אלי לאמר׃
Ezekiel 15:2 בן אדם מה יהיה עץ הגפן מכל עץ הזמורה אשׁר היה בעצי היער׃
Ezekiel 15:3 היקח ממנו עץ לעשׂות למלאכה אם יקחו ממנו יתד לתלות עליו כל כלי׃
Ezekiel 15:4 הנה לאשׁ נתן לאכלה את שׁני קצותיו אכלה האשׁ ותוכו נחר היצלח למלאכה׃
Ezekiel 15:5 הנה בהיותו תמים לא יעשׂה למלאכה אף כי אשׁ אכלתהו ויחר ונעשׂה עוד למלאכה׃
Ezekiel 15:6 לכן כה אמר אדני יהוה כאשׁר עץ הגפן בעץ היער אשׁר נתתיו לאשׁ לאכלה כן נתתי את ישׁבי ירושׁלם׃
Ezekiel 15:7 ונתתי את פני בהם מהאשׁ יצאו והאשׁ תאכלם וידעתם כי אני יהוה בשׂומי את פני׃
Ezekiel 15:8 ונתתי את הארץ שׁממה יען מעלו מעל נאם אדני יהוה׃
Ezekiel 16:1 ויהי דבר יהוה אלי לאמר׃
Ezekiel 16:2 בן אדם הודע את ירושׁלם את תועבתיה׃
Ezekiel 16:3 ואמרת כה אמר אדני יהוה לירושׁלם מכרתיך ומלדתיך מארץ הכנעני אביך האמרי ואמך חתית׃
Ezekiel 16:4 ומולדותיך ביום הולדת אתך לא כרת שׁרך ובמים לא רחצת למשׁעי והמלח לא המלחת והחתל לא חתלת׃
Ezekiel 16:5 לא חסה עליך עין לעשׂות לך אחת מאלה לחמלה עליך ותשׁלכי אל פני השׂדה בגעל נפשׁך ביום הלדת אתך׃
Ezekiel 16:6 ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי׃
Ezekiel 16:7 רבבה כצמח השׂדה נתתיך ותרבי ותגדלי ותבאי בעדי עדיים שׁדים נכנו ושׂערך צמח ואת ערם ועריה׃
Ezekiel 16:8 ואעבר עליך ואראך והנה עתך עת דדים ואפרשׂ כנפי עליך ואכסה ערותך ואשׁבע לך ואבוא בברית אתך נאם אדני יהוה ותהיי׃
Ezekiel 16:9 וארחצך במים ואשׁטף דמיך מעליך ואסכך בשׁמן׃
Ezekiel 16:10 ואלבישׁך רקמה ואנעלך תחשׁ ואחבשׁך בשׁשׁ ואכסך משׁי׃
Ezekiel 16:11 ואעדך עדי ואתנה צמידים על ידיך ורביד על גרונך׃
Ezekiel 16:12 ואתן נזם על אפך ועגילים על אזניך ועטרת תפארת בראשׁך׃
Ezekiel 16:13 ותעדי זהב וכסף ומלבושׁך שׁשׁי ומשׁי ורקמה סלת ודבשׁ ושׁמן אכלתי ותיפי במאד מאד ותצלחי למלוכה׃
Ezekiel 16:14 ויצא לך שׁם בגוים ביפיך כי כליל הוא בהדרי אשׁר שׂמתי עליך נאם אדני יהוה׃
Ezekiel 16:15 ותבטחי ביפיך ותזני על שׁמך ותשׁפכי את תזנותיך על כל עובר לו יהי׃
Ezekiel 16:16 ותקחי מבגדיך ותעשׂי לך במות טלאות ותזני עליהם לא באות ולא יהיה׃
Ezekiel 16:17 ותקחי כלי תפארתך מזהבי ומכספי אשׁר נתתי לך ותעשׂי לך צלמי זכר ותזני׃
Ezekiel 16:18 ותקחי את בגדי רקמתך ותכסים ושׁמני וקטרתי נתתי לפניהם׃
Ezekiel 16:19 ולחמי אשׁר נתתי לך סלת ושׁמן ודבשׁ האכלתיך ונתתיהו לפניהם לריח ניחח ויהי נאם אדני יהוה׃
Ezekiel 16:20 ותקחי את בניך ואת בנותיך אשׁר ילדת לי ותזבחים להם לאכול המעט מתזנתך׃
Ezekiel 16:21 ותשׁחטי את בני ותתנים בהעביר אותם׃
Ezekiel 16:22 ואת כל תועבתיך ותזנתיך לא זכרתי את ימי נעוריך בהיותך ערם ועריה מתבוססת בדמך היית׃
Ezekiel 16:23 ויהי אחרי כל רעתך אוי אוי לך נאם אדני יהוה׃
Ezekiel 16:24 ותבני לך גב ותעשׂי לך רמה בכל רחוב׃
Ezekiel 16:25 אל כל ראשׁ דרך בנית רמתך ותתעבי את יפיך ותפשׂקי את רגליך לכל עובר ותרבי את תזנתך׃
Ezekiel 16:26 ותזני אל בני מצרים שׁכניך גדלי בשׂר ותרבי את תזנתך להכעיסני׃
Ezekiel 16:27 והנה נטיתי ידי עליך ואגרע חקך ואתנך בנפשׁ שׂנאותיך בנות פלשׁתים הנכלמות מדרכך זמה׃
Ezekiel 16:28 ותזני אל בני אשׁור מבלתי שׂבעתך ותזנים וגם לא שׂבעת׃
Ezekiel 16:29 ותרבי את תזנותך אל ארץ כנען כשׂדימה וגם בזאת לא שׂבעת׃
Ezekiel 16:30 מה אמלה לבתך נאם אדני יהוה בעשׂותך את כל אלה מעשׂה אשׁה זונה שׁלטת׃
Ezekiel 16:31 בבנותיך גבך בראשׁ כל דרך ורמתך עשׂיתי בכל רחוב ולא הייתי כזונה לקלס אתנן׃
Ezekiel 16:32 האשׁה המנאפת תחת אישׁה תקח את זרים׃
Ezekiel 16:33 לכל זנות יתנו נדה ואת נתת את נדניך לכל מאהביך ותשׁחדי אותם לבוא אליך מסביב בתזנותיך׃
Ezekiel 16:34 ויהי בך הפך מן הנשׁים בתזנותיך ואחריך לא זונה ובתתך אתנן ואתנן לא נתן לך ותהי להפך׃
Ezekiel 16:35 לכן זונה שׁמעי דבר יהוה׃
Ezekiel 16:36 כה אמר אדני יהוה יען השׁפך נחשׁתך ותגלה ערותך בתזנותיך על מאהביך ועל כל גלולי תועבותיך וכדמי בניך אשׁר נתת׃
Ezekiel 16:37 לכן הנני מקבץ את כל מאהביך אשׁר ערבת עליהם ואת כל אשׁר אהבת על כל אשׁר שׂנאת וקבצתי אתם עליך מסביב וגליתי ערותך אלהם וראו את כל ערותך׃
Ezekiel 16:38 ושׁפטתיך משׁפטי נאפות ושׁפכת דם ונתתיך דם חמה וקנאה׃
Ezekiel 16:39 ונתתי אותך בידם והרסו גבך ונתצו רמתיך והפשׁיטו אותך בגדיך ולקחו כלי תפארתך והניחוך עירם ועריה׃
Ezekiel 16:40 והעלו עליך קהל ורגמו אותך באבן ובתקוך בחרבותם׃
Ezekiel 16:41 ושׂרפו בתיך באשׁ ועשׂו בך שׁפטים לעיני נשׁים רבות והשׁבתיך מזונה וגם אתנן לא תתני עוד׃
Ezekiel 16:42 והנחתי חמתי בך וסרה קנאתי ממך ושׁקטתי ולא אכעס עוד׃
Ezekiel 16:43 יען אשׁר לא זכרתי את ימי נעוריך ותרגזי לי בכל אלה וגם אני הא דרכך בראשׁ נתתי נאם אדני יהוה ולא עשׂיתי את הזמה על כל תועבתיך׃
Ezekiel 16:44 הנה כל המשׁל עליך ימשׁל לאמר כאמה בתה׃
Ezekiel 16:45 בת אמך את געלת אישׁה ובניה ואחות אחותך את אשׁר געלו אנשׁיהן ובניהן אמכן חתית ואביכן אמרי׃
Ezekiel 16:46 ואחותך הגדולה שׁמרון היא ובנותיה היושׁבת על שׂמאולך ואחותך הקטנה ממך היושׁבת מימינך סדם ובנותיה׃
Ezekiel 16:47 ולא בדרכיהן הלכת ובתועבותיהן עשׂיתי כמעט קט ותשׁחתי מהן בכל דרכיך׃
Ezekiel 16:48 חי אני נאם אדני יהוה אם עשׂתה סדם אחותך היא ובנותיה כאשׁר עשׂית את ובנותיך׃
Ezekiel 16:49 הנה זה היה עון סדם אחותך גאון שׂבעת לחם ושׁלות השׁקט היה לה ולבנותיה ויד עני ואביון לא החזיקה׃
Ezekiel 16:50 ותגבהינה ותעשׂינה תועבה לפני ואסיר אתהן כאשׁר ראיתי׃
Ezekiel 16:51 ושׁמרון כחצי חטאתיך לא חטאה ותרבי את תועבותיך מהנה ותצדקי את אחותך בכל תועבותיך אשׁר עשׂיתי׃
Ezekiel 16:52 גם את שׂאי כלמתך אשׁר פללת לאחותך בחטאתיך אשׁר התעבת מהן תצדקנה ממך וגם את בושׁי ושׂאי כלמתך בצדקתך אחיותך׃
Ezekiel 16:53 ושׁבתי את שׁביתהן את שׁבית סדם ובנותיה ואת שׁבית שׁמרון ובנותיה ושׁבית שׁביתיך בתוכהנה׃
Ezekiel 16:54 למען תשׂאי כלמתך ונכלמת מכל אשׁר עשׂית בנחמך אתן׃
Ezekiel 16:55 ואחותיך סדם ובנותיה תשׁבן לקדמתן ושׁמרון ובנותיה תשׁבן לקדמתן ואת ובנותיך תשׁבינה לקדמתכן׃
Ezekiel 16:56 ולוא היתה סדם אחותך לשׁמועה בפיך ביום גאוניך׃
Ezekiel 16:57 בטרם תגלה רעתך כמו עת חרפת בנות ארם וכל סביבותיה בנות פלשׁתים השׁאטות אותך מסביב׃
Ezekiel 16:58 את זמתך ואת תועבותיך את נשׂאתים נאם יהוה׃
Ezekiel 16:59 כי כה אמר אדני יהוה ועשׂית אותך כאשׁר עשׂית אשׁר בזית אלה להפר ברית׃
Ezekiel 16:60 וזכרתי אני את בריתי אותך בימי נעוריך והקמותי לך ברית עולם׃
Ezekiel 16:61 וזכרת את דרכיך ונכלמת בקחתך את אחותיך הגדלות ממך אל הקטנות ממך ונתתי אתהן לך לבנות ולא מבריתך׃
Ezekiel 16:62 והקימותי אני את בריתי אתך וידעת כי אני יהוה׃
Ezekiel 16:63 למען תזכרי ובשׁת ולא יהיה לך עוד פתחון פה מפני כלמתך בכפרי לך לכל אשׁר עשׂית נאם אדני יהוה׃
Ezekiel 17:1 ויהי דבר יהוה אלי לאמר׃
Ezekiel 17:2 בן אדם חוד חידה ומשׁל משׁל אל בית ישׂראל׃
Ezekiel 17:3 ואמרת כה אמר אדני יהוה הנשׁר הגדול גדול הכנפים ארך האבר מלא הנוצה אשׁר לו הרקמה בא אל הלבנון ויקח את צמרת הארז׃
Ezekiel 17:4 את ראשׁ יניקותיו קטף ויביאהו אל ארץ כנען בעיר רכלים שׂמו׃
Ezekiel 17:5 ויקח מזרע הארץ ויתנהו בשׂדה זרע קח על מים רבים צפצפה שׂמו׃
Ezekiel 17:6 ויצמח ויהי לגפן סרחת שׁפלת קומה לפנות דליותיו אליו ושׁרשׁיו תחתיו יהיו ותהי לגפן ותעשׂ בדים ותשׁלח פארות׃
Ezekiel 17:7 ויהי נשׁר אחד גדול גדול כנפים ורב נוצה והנה הגפן הזאת כפנה שׁרשׁיה עליו ודליותיו שׁלחה לו להשׁקות אותה מערגות מטעה׃
Ezekiel 17:8 אל שׂדה טוב אל מים רבים היא שׁתולה לעשׂות ענף ולשׂאת פרי להיות לגפן אדרת׃
Ezekiel 17:9 אמר כה אמר אדני יהוה תצלח הלוא את שׁרשׁיה ינתק ואת פריה יקוסס ויבשׁ כל טרפי צמחה תיבשׁ ולא בזרע גדולה ובעם רב למשׂאות אותה משׁרשׁיה׃
Ezekiel 17:10 והנה שׁתולה התצלח הלוא כגעת בה רוח הקדים תיבשׁ יבשׁ על ערגת צמחה תיבשׁ׃
Ezekiel 17:11 ויהי דבר יהוה אלי לאמר׃
Ezekiel 17:12 אמר נא לבית המרי הלא ידעתם מה אלה אמר הנה בא מלך בבל ירושׁלם ויקח את מלכה ואת שׂריה ויבא אותם אליו בבלה׃
Ezekiel 17:13 ויקח מזרע המלוכה ויכרת אתו ברית ויבא אתו באלה ואת אילי הארץ לקח׃
Ezekiel 17:14 להיות ממלכה שׁפלה לבלתי התנשׂא לשׁמר את בריתו לעמדה׃
Ezekiel 17:15 וימרד בו לשׁלח מלאכיו מצרים לתת לו סוסים ועם רב היצלח הימלט העשׂה אלה והפר ברית ונמלט׃
Ezekiel 17:16 חי אני נאם אדני יהוה אם לא במקום המלך הממליך אתו אשׁר בזה את אלתו ואשׁר הפר את בריתו אתו בתוך בבל ימות׃
Ezekiel 17:17 ולא בחיל גדול ובקהל רב יעשׂה אותו פרעה במלחמה בשׁפך סללה ובבנות דיק להכרית נפשׁות רבות׃
Ezekiel 17:18 ובזה אלה להפר ברית והנה נתן ידו וכל אלה עשׂה לא ימלט׃
Ezekiel 17:19 לכן כה אמר אדני יהוה חי אני אם לא אלתי אשׁר בזה ובריתי אשׁר הפיר ונתתיו בראשׁו׃
Ezekiel 17:20 ופרשׂתי עליו רשׁתי ונתפשׂ במצודתי והביאותיהו בבלה ונשׁפטתי אתו שׁם מעלו אשׁר מעל׃
Ezekiel 17:21 ואת כל מברחו בכל אגפיו בחרב יפלו והנשׁארים לכל רוח יפרשׂו וידעתם כי אני יהוה דברתי׃
Ezekiel 17:22 כה אמר אדני יהוה ולקחתי אני מצמרת הארז הרמה ונתתי מראשׁ ינקותיו רך אקטף ושׁתלתי אני על הר גבה ותלול׃
Ezekiel 17:23 בהר מרום ישׂראל אשׁתלנו ונשׂא ענף ועשׂה פרי והיה לארז אדיר ושׁכנו תחתיו כל צפור כל כנף בצל דליותיו תשׁכנה׃
Ezekiel 17:24 וידעו כל עצי השׂדה כי אני יהוה השׁפלתי עץ גבה הגבהתי עץ שׁפל הובשׁתי עץ לח והפרחתי עץ יבשׁ אני יהוה דברתי ועשׂיתי׃
Ezekiel 18:1 ויהי דבר יהוה אלי לאמר׃
Ezekiel 18:2 מה לכם אתם משׁלים את המשׁל הזה על אדמת ישׂראל לאמר אבות יאכלו בסר ושׁני הבנים תקהינה׃
Ezekiel 18:3 חי אני נאם אדני יהוה אם יהיה לכם עוד משׁל המשׁל הזה בישׂראל׃
Ezekiel 18:4 הן כל הנפשׁות לי הנה כנפשׁ האב וכנפשׁ הבן לי הנה הנפשׁ החטאת היא תמות׃
Ezekiel 18:5 ואישׁ כי יהיה צדיק ועשׂה משׁפט וצדקה׃
Ezekiel 18:6 אל ההרים לא אכל ועיניו לא נשׂא אל גלולי בית ישׂראל ואת אשׁת רעהו לא טמא ואל אשׁה נדה לא יקרב׃
Ezekiel 18:7 ואישׁ לא יונה חבלתו חוב ישׁיב גזלה לא יגזל לחמו לרעב יתן ועירם יכסה בגד׃
Ezekiel 18:8 בנשׁך לא יתן ותרבית לא יקח מעול ישׁיב ידו משׁפט אמת יעשׂה בין אישׁ לאישׁ׃
Ezekiel 18:9 בחקותי יהלך ומשׁפטי שׁמר לעשׂות אמת צדיק הוא חיה יחיה נאם אדני יהוה׃
Ezekiel 18:10 והוליד בן פריץ שׁפך דם ועשׂה אח מאחד מאלה׃
Ezekiel 18:11 והוא את כל אלה לא עשׂה כי גם אל ההרים אכל ואת אשׁת רעהו טמא׃
Ezekiel 18:12 עני ואביון הונה גזלות גזל חבל לא ישׁיב ואל הגלולים נשׂא עיניו תועבה עשׂה׃
Ezekiel 18:13 בנשׁך נתן ותרבית לקח וחי לא יחיה את כל התועבות האלה עשׂה מות יומת דמיו בו יהיה׃
Ezekiel 18:14 והנה הוליד בן וירא את כל חטאת אביו אשׁר עשׂה ויראה ולא יעשׂה כהן׃
Ezekiel 18:15 על ההרים לא אכל ועיניו לא נשׂא אל גלולי בית ישׂראל את אשׁת רעהו לא טמא׃
Ezekiel 18:16 ואישׁ לא הונה חבל לא חבל וגזלה לא גזל לחמו לרעב נתן וערום כסה בגד׃
Ezekiel 18:17 מעני השׁיב ידו נשׁך ותרבית לא לקח משׁפטי עשׂה בחקותי הלך הוא לא ימות בעון אביו חיה יחיה׃
Ezekiel 18:18 אביו כי עשׁק עשׁק גזל גזל אח ואשׁר לא טוב עשׂה בתוך עמיו והנה מת בעונו׃
Ezekiel 18:19 ואמרתם מדע לא נשׂא הבן בעון האב והבן משׁפט וצדקה עשׂה את כל חקותי שׁמר ויעשׂה אתם חיה יחיה׃
Ezekiel 18:20 הנפשׁ החטאת היא תמות בן לא ישׂא בעון האב ואב לא ישׂא בעון הבן צדקת הצדיק עליו תהיה ורשׁעת רשׁע עליו תהיה׃
Ezekiel 18:21 והרשׁע כי ישׁוב מכל חטאתו אשׁר עשׂה ושׁמר את כל חקותי ועשׂה משׁפט וצדקה חיה יחיה לא ימות׃
Ezekiel 18:22 כל פשׁעיו אשׁר עשׂה לא יזכרו לו בצדקתו אשׁר עשׂה יחיה׃
Ezekiel 18:23 החפץ אחפץ מות רשׁע נאם אדני יהוה הלוא בשׁובו מדרכיו וחיה׃
Ezekiel 18:24 ובשׁוב צדיק מצדקתו ועשׂה עול ככל התועבות אשׁר עשׂה הרשׁע יעשׂה וחי כל צדקתו אשׁר עשׂה לא תזכרנה במעלו אשׁר מעל ובחטאתו אשׁר חטא בם ימות׃
Ezekiel 18:25 ואמרתם לא יתכן דרך אדני שׁמעו נא בית ישׂראל הדרכי לא יתכן הלא דרכיכם לא יתכנו׃
Ezekiel 18:26 בשׁוב צדיק מצדקתו ועשׂה עול ומת עליהם בעולו אשׁר עשׂה ימות׃
Ezekiel 18:27 ובשׁוב רשׁע מרשׁעתו אשׁר עשׂה ויעשׂ משׁפט וצדקה הוא את נפשׁו יחיה׃
Ezekiel 18:28 ויראה וישׁוב מכל פשׁעיו אשׁר עשׂה חיו יחיה לא ימות׃
Ezekiel 18:29 ואמרו בית ישׂראל לא יתכן דרך אדני הדרכי לא יתכנו בית ישׂראל הלא דרכיכם לא יתכן׃
Ezekiel 18:30 לכן אישׁ כדרכיו אשׁפט אתכם בית ישׂראל נאם אדני יהוה שׁובו והשׁיבו מכל פשׁעיכם ולא יהיה לכם למכשׁול עון׃
Ezekiel 18:31 השׁליכו מעליכם את כל פשׁעיכם אשׁר פשׁעתם בם ועשׂו לכם לב חדשׁ ורוח חדשׁה ולמה תמתו בית ישׂראל׃
Ezekiel 18:32 כי לא אחפץ במות המת נאם אדני יהוה והשׁיבו וחיו׃
Ezekiel 19:1 ואתה שׂא קינה אל נשׂיאי ישׂראל׃
Ezekiel 19:2 ואמרת מה אמך לביא בין אריות רבצה בתוך כפרים רבתה גוריה׃
Ezekiel 19:3 ותעל אחד מגריה כפיר היה וילמד לטרף טרף אדם אכל׃
Ezekiel 19:4 וישׁמעו אליו גוים בשׁחתם נתפשׂ ויבאהו בחחים אל ארץ מצרים׃
Ezekiel 19:5 ותרא כי נוחלה אבדה תקותה ותקח אחד מגריה כפיר שׂמתהו׃
Ezekiel 19:6 ויתהלך בתוך אריות כפיר היה וילמד לטרף טרף אדם אכל׃
Ezekiel 19:7 וידע אלמנותיו ועריהם החריב ותשׁם ארץ ומלאה מקול שׁאגתו׃
Ezekiel 19:8 ויתנו עליו גוים סביב ממדינות ויפרשׂו עליו רשׁתם בשׁחתם נתפשׂ׃
Ezekiel 19:9 ויתנהו בסוגר בחחים ויבאהו אל מלך בבל יבאהו במצדות למען לא ישׁמע קולו עוד אל הרי ישׂראל׃
Ezekiel 19:10 אמך כגפן בדמך על מים שׁתולה פריה וענפה היתה ממים רבים׃
Ezekiel 19:11 ויהיו לה מטות עז אל שׁבטי משׁלים ותגבה קומתו על בין עבתים וירא בגבהו ברב דליתיו׃
Ezekiel 19:12 ותתשׁ בחמה לארץ השׁלכה ורוח הקדים הובישׁ פריה התפרקו ויבשׁו מטה עזה אשׁ אכלתהו׃
Ezekiel 19:13 ועתה שׁתולה במדבר בארץ ציה וצמא׃
Ezekiel 19:14 ותצא אשׁ ממטה בדיה פריה אכלה ולא היה בה מטה עז שׁבט למשׁול קינה היא ותהי לקינה׃
Ezekiel 20:1 ויהי בשׁנה השׁביעית בחמשׁי בעשׂור לחדשׁ באו אנשׁים מזקני ישׂראל לדרשׁ את יהוה וישׁבו לפני׃
Ezekiel 20:2 ויהי דבר יהוה אלי לאמר׃
Ezekiel 20:3 בן אדם דבר את זקני ישׂראל ואמרת אלהם כה אמר אדני יהוה הלדרשׁ אתי אתם באים חי אני אם אדרשׁ לכם נאם אדני יהוה׃
Ezekiel 20:4 התשׁפט אתם התשׁפוט בן אדם את תועבת אבותם הודיעם׃
Ezekiel 20:5 ואמרת אליהם כה אמר אדני יהוה ביום בחרי בישׂראל ואשׂא ידי לזרע בית יעקב ואודע להם בארץ מצרים ואשׂא ידי להם לאמר אני יהוה אלהיכם׃
Ezekiel 20:6 ביום ההוא נשׂאתי ידי להם להוציאם מארץ מצרים אל ארץ אשׁר תרתי להם זבת חלב ודבשׁ צבי היא לכל הארצות׃
Ezekiel 20:7 ואמר אלהם אישׁ שׁקוצי עיניו השׁליכו ובגלולי מצרים אל תטמאו אני יהוה אלהיכם׃
Ezekiel 20:8 וימרו בי ולא אבו לשׁמע אלי אישׁ את שׁקוצי עיניהם לא השׁליכו ואת גלולי מצרים לא עזבו ואמר לשׁפך חמתי עליהם לכלות אפי בהם בתוך ארץ מצרים׃
Ezekiel 20:9 ואעשׂ למען שׁמי לבלתי החל לעיני הגוים אשׁר המה בתוכם אשׁר נודעתי אליהם לעיניהם להוציאם מארץ מצרים׃
Ezekiel 20:10 ואוציאם מארץ מצרים ואבאם אל המדבר׃
Ezekiel 20:11 ואתן להם את חקותי ואת משׁפטי הודעתי אותם אשׁר יעשׂה אותם האדם וחי׃
Ezekiel 20:12 וגם את שׁבתותי נתתי להם להיות לאות ביני וביניהם לדעת כי אני יהוה מקדשׁם׃
Ezekiel 20:13 וימרו בי בית ישׂראל במדבר בחקותי לא הלכו ואת משׁפטי מאסו אשׁר יעשׂה אתם האדם וחי בהם ואת שׁבתתי חללו מאד ואמר לשׁפך חמתי עליהם במדבר לכלותם׃
Ezekiel 20:14 ואעשׂה למען שׁמי לבלתי החל לעיני הגוים אשׁר הוצאתים לעיניהם׃
Ezekiel 20:15 וגם אני נשׂאתי ידי להם במדבר לבלתי הביא אותם אל הארץ אשׁר נתתי זבת חלב ודבשׁ צבי היא לכל הארצות׃
Ezekiel 20:16 יען במשׁפטי מאסו ואת חקותי לא הלכו בהם ואת שׁבתותי חללו כי אחרי גלוליהם לבם הלך׃
Ezekiel 20:17 ותחס עיני עליהם משׁחתם ולא עשׂיתי אותם כלה במדבר׃
Ezekiel 20:18 ואמר אל בניהם במדבר בחוקי אבותיכם אל תלכו ואת משׁפטיהם אל תשׁמרו ובגלוליהם אל תטמאו׃
Ezekiel 20:19 אני יהוה אלהיכם בחקותי לכו ואת משׁפטי שׁמרו ועשׂו אותם׃
Ezekiel 20:20 ואת שׁבתותי קדשׁו והיו לאות ביני וביניכם לדעת כי אני יהוה אלהיכם׃
Ezekiel 20:21 וימרו בי הבנים בחקותי לא הלכו ואת משׁפטי לא שׁמרו לעשׂות אותם אשׁר יעשׂה אותם האדם וחי בהם את שׁבתותי חללו ואמר לשׁפך חמתי עליהם לכלות אפי בם במדבר׃
Ezekiel 20:22 והשׁבתי את ידי ואעשׂ למען שׁמי לבלתי החל לעיני הגוים אשׁר הוצאתי אותם לעיניהם׃
Ezekiel 20:23 גם אני נשׂאתי את ידי להם במדבר להפיץ אתם בגוים ולזרות אותם בארצות׃
Ezekiel 20:24 יען משׁפטי לא עשׂו וחקותי מאסו ואת שׁבתותי חללו ואחרי גלולי אבותם היו עיניהם׃
Ezekiel 20:25 וגם אני נתתי להם חקים לא טובים ומשׁפטים לא יחיו׃
Ezekiel 20:26 ואטמא אותם במתנותם בהעביר כל פטר רחם למען אשׁמם למען אשׁר ידעו אשׁר אני יהוה׃
Ezekiel 20:27 לכן דבר אל בית ישׂראל בן אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל׃
Ezekiel 20:28 ואביאם אל הארץ אשׁר נשׂאתי את ידי לתת אותה להם ויראו כל גבעה רמה וכל עץ עבת ויזבחו שׁם את זבחיהם ויתנו שׁם כעס קרבנם וישׂימו שׁם ריח ניחוחיהם ויסיכו שׁם את נסכיהם׃
Ezekiel 20:29 ואמר אלהם מה הבמה אשׁר אתם הבאים שׁם ויקרא שׁמה במה עד היום הזה׃
Ezekiel 20:30 לכן אמר אל בית ישׂראל כה אמר אדני יהוה הבדרך אבותיכם אתם נטמאים ואחרי שׁקוציהם אתם זנים׃
Ezekiel 20:31 ובשׂאת מתנתיכם בהעביר בניכם באשׁ אתם נטמאים לכל גלוליכם עד היום ואני אדרשׁ לכם בית ישׂראל חי אני נאם אדני יהוה אם אדרשׁ׃
Ezekiel 20:32 והעלה על רוחכם היו לא תהיה אשׁר אתם אמרים נהיה כגוים כמשׁפחות הארצות לשׁרת עץ ואבן׃
Ezekiel 20:33 חי אני נאם אדני יהוה אם לא ביד חזקה ובזרוע נטויה ובחמה שׁפוכה אמלוך עליכם׃
Ezekiel 20:34 והוצאתי אתכם מן העמים וקבצתי אתכם מן הארצות אשׁר נפוצתם בם ביד חזקה ובזרוע נטויה ובחמה שׁפוכה׃
Ezekiel 20:35 והבאתי אתכם אל מדבר העמים ונשׁפטתי אתכם שׁם פנים אל פנים׃
Ezekiel 20:36 כאשׁר נשׁפטתי את אבותיכם במדבר ארץ מצרים כן אשׁפט אתכם נאם אדני יהוה׃
Ezekiel 20:37 והעברתי אתכם תחת השׁבט והבאתי אתכם במסרת הברית׃
Ezekiel 20:38 וברותי מכם המרדים והפושׁעים בי מארץ מגוריהם אוציא אותם ואל אדמת ישׂראל לא יבוא וידעתם כי אני יהוה׃
Ezekiel 20:39 ואתם בית ישׂראל כה אמר אדני יהוה אישׁ גלוליו לכו עבדו ואחר אם אינכם שׁמעים אלי ואת שׁם קדשׁי לא תחללו עוד במתנותיכם ובגלוליכם׃
Ezekiel 20:40 כי בהר קדשׁי בהר מרום ישׂראל נאם אדני יהוה שׁם יעבדני כל בית ישׂראל כלה בארץ שׁם ארצם ושׁם אדרושׁ את תרומתיכם ואת ראשׁית משׂאותיכם בכל קדשׁיכם׃
Ezekiel 20:41 בריח ניחח ארצה אתכם בהוציאי אתכם מן העמים וקבצתי אתכם מן הארצות אשׁר נפצתם בם ונקדשׁתי בכם לעיני הגוים׃
Ezekiel 20:42 וידעתם כי אני יהוה בהביאי אתכם אל אדמת ישׂראל אל הארץ אשׁר נשׂאתי את ידי לתת אותה לאבותיכם׃
Ezekiel 20:43 וזכרתם שׁם את דרכיכם ואת כל עלילותיכם אשׁר נטמאתם בם ונקטתם בפניכם בכל רעותיכם אשׁר עשׂיתם׃
Ezekiel 20:44 וידעתם כי אני יהוה בעשׂותי אתכם למען שׁמי לא כדרכיכם הרעים וכעלילותיכם הנשׁחתות בית ישׂראל נאם אדני יהוה׃
Ezekiel 20:45 (21:1) ויהי דבר יהוה אלי לאמר׃
Ezekiel 20:46 (21:2) בן אדם שׂים פניך דרך תימנה והטף אל דרום והנבא אל יער השׂדה נגב׃
Ezekiel 20:47 (21:3) ואמרת ליער הנגב שׁמע דבר יהוה כה אמר אדני יהוה הנני מצית בך אשׁ ואכלה בך כל עץ לח וכל עץ יבשׁ לא תכבה להבת שׁלהבת ונצרבו בה כל פנים מנגב צפונה׃
Ezekiel 20:48 (21:4) וראו כל בשׂר כי אני יהוה בערתיה לא תכבה׃
Ezekiel 20:49 (21:5) ואמר אהה אדני יהוה המה אמרים לי הלא ממשׁל משׁלים הוא׃
Ezekiel 21:1 (21:6) ויהי דבר יהוה אלי לאמר׃
Ezekiel 21:2 (21:7) בן אדם שׂים פניך אל ירושׁלם והטף אל מקדשׁים והנבא אל אדמת ישׂראל׃
Ezekiel 21:3 (21:8) ואמרת לאדמת ישׂראל כה אמר יהוה הנני אליך והוצאתי חרבי מתערה והכרתי ממך צדיק ורשׁע׃
Ezekiel 21:4 (21:9) יען אשׁר הכרתי ממך צדיק ורשׁע לכן תצא חרבי מתערה אל כל בשׂר מנגב צפון׃
Ezekiel 21:5 (21:10) וידעו כל בשׂר כי אני יהוה הוצאתי חרבי מתערה לא תשׁוב עוד׃
Ezekiel 21:6 (21:11) ואתה בן אדם האנח בשׁברון מתנים ובמרירות תאנח לעיניהם׃
Ezekiel 21:7 (21:12) והיה כי יאמרו אליך על מה אתה נאנח ואמרת אל שׁמועה כי באה ונמס כל לב ורפו כל ידים וכהתה כל רוח וכל ברכים תלכנה מים הנה באה ונהיתה נאם אדני יהוה׃
Ezekiel 21:8 (21:13) ויהי דבר יהוה אלי לאמר׃
Ezekiel 21:9 (21:14) בן אדם הנבא ואמרת כה אמר אדני אמר חרב חרב הוחדה וגם מרוטה׃
Ezekiel 21:10 (21:15) למען טבח טבח הוחדה למען היה לה ברק מרטה או נשׂישׂ שׁבט בני מאסת כל עץ׃
Ezekiel 21:11 (21:16) ויתן אתה למרטה לתפשׂ בכף היא הוחדה חרב והיא מרטה לתת אותה ביד הורג׃
Ezekiel 21:12 (21:17) זעק והילל בן אדם כי היא היתה בעמי היא בכל נשׂיאי ישׂראל מגורי אל חרב היו את עמי לכן ספק אל ירך׃
Ezekiel 21:13 (21:18) כי בחן ומה אם גם שׁבט מאסת לא יהיה נאם אדני יהוה׃
Ezekiel 21:14 (21:19) ואתה בן אדם הנבא והך כף אל כף ותכפל חרב שׁלישׁתה חרב חללים היא חרב חלל הגדול החדרת׃
Ezekiel 21:15 (21:20) למען למוג לב והרבה המכשׁלים על כל שׁעריהם נתתי אבחת חרב אח עשׂויה לברק מעטה לטבח׃
Ezekiel 21:16 (21:21) התאחדי הימני השׂימי השׂמילי אנה פניך מעדות׃
Ezekiel 21:17 (21:22) וגם אני אכה כפי אל כפי והנחתי חמתי אני יהוה דברתי׃
Ezekiel 21:18 (21:23) ויהי דבר יהוה אלי לאמר׃
Ezekiel 21:19 (21:24) ואתה בן אדם שׂים לך שׁנים דרכים לבוא חרב מלך בבל מארץ אחד יצאו שׁניהם ויד ברא בראשׁ דרך עיר ברא׃
Ezekiel 21:20 (21:25) דרך תשׂים לבוא חרב את רבת בני עמון ואת יהודה בירושׁלם בצורה׃
Ezekiel 21:21 (21:26) כי עמד מלך בבל אל אם הדרך בראשׁ שׁני הדרכים לקסם קסם קלקל בחצים שׁאל בתרפים ראה בכבד׃
Ezekiel 21:22 (21:27) בימינו היה הקסם ירושׁלם לשׂום כרים לפתח פה ברצח להרים קול בתרועה לשׂום כרים על שׁערים לשׁפך סללה לבנות דיק׃
Ezekiel 21:23 (21:28) והיה להם כקסום שׁוא בעיניהם שׁבעי שׁבעות להם והוא מזכיר עון להתפשׂ׃
Ezekiel 21:24 (21:29) לכן כה אמר אדני יהוה יען הזכרכם עונכם בהגלות פשׁעיכם להראות חטאותיכם בכל עלילותיכם יען הזכרכם בכף תתפשׂו׃
Ezekiel 21:25 (21:30) ואתה חלל רשׁע נשׂיא ישׂראל אשׁר בא יומו בעת עון קץ׃
Ezekiel 21:26 (21:31) כה אמר אדני יהוה הסיר המצנפת והרים העטרה זאת לא זאת השׁפלה הגבה והגבה השׁפיל׃
Ezekiel 21:27 (21:32) עוה עוה עוה אשׂימנה גם זאת לא היה עד בא אשׁר לו המשׁפט ונתתיו׃
Ezekiel 21:28 (21:33) ואתה בן אדם הנבא ואמרת כה אמר אדני יהוה אל בני עמון ואל חרפתם ואמרת חרב חרב פתוחה לטבח מרוטה להכיל למען ברק׃
Ezekiel 21:29 (21:34) בחזות לך שׁוא בקסם לך כזב לתת אותך אל צוארי חללי רשׁעים אשׁר בא יומם בעת עון קץ׃
Ezekiel 21:30 (21:35) השׁב אל תערה במקום אשׁר נבראת בארץ מכרותיך אשׁפט אתך׃
Ezekiel 21:31 (21:36) ושׁפכתי עליך זעמי באשׁ עברתי אפיח עליך ונתתיך ביד אנשׁים בערים חרשׁי משׁחית׃
Ezekiel 21:32 (21:37) לאשׁ תהיה לאכלה דמך יהיה בתוך הארץ לא תזכרי כי אני יהוה דברתי׃
Ezekiel 22:1 ויהי דבר יהוה אלי לאמר׃
Ezekiel 22:2 ואתה בן אדם התשׁפט התשׁפט את עיר הדמים והודעתה את כל תועבותיה׃
Ezekiel 22:3 ואמרת כה אמר אדני יהוה עיר שׁפכת דם בתוכה לבוא עתה ועשׂתה גלולים עליה לטמאה׃
Ezekiel 22:4 בדמך אשׁר שׁפכת אשׁמת ובגלוליך אשׁר עשׂית טמאת ותקריבי ימיך ותבוא עד שׁנותיך על כן נתתיך חרפה לגוים וקלסה לכל הארצות׃
Ezekiel 22:5 הקרבות והרחקות ממך יתקלסו בך טמאת השׁם רבת המהומה׃
Ezekiel 22:6 הנה נשׂיאי ישׂראל אישׁ לזרעו היו בך למען שׁפך דם׃
Ezekiel 22:7 אב ואם הקלו בך לגר עשׂו בעשׁק בתוכך יתום ואלמנה הונו׃
Ezekiel 22:8 קדשׁי בזית ואת שׁבתתי חללת׃
Ezekiel 22:9 אנשׁי רכיל היו בך למען שׁפך דם ואל ההרים אכלו בך זמה עשׂו בתוכך׃
Ezekiel 22:10 ערות אב גלה בך טמאת הנדה ענו׃
Ezekiel 22:11 ואישׁ את אשׁת רעהו עשׂה תועבה ואישׁ את כלתו טמא בזמה ואישׁ את אחתו בת אביו ענה׃
Ezekiel 22:12 שׁחד לקחו בך למען שׁפך דם נשׁך ותרבית לקחת ותבצעי רעיך בעשׁק ואתי שׁכחת נאם אדני יהוה׃
Ezekiel 22:13 והנה הכיתי כפי אל בצעך אשׁר עשׂית ועל דמך אשׁר היו בתוכך׃
Ezekiel 22:14 היעמד לבך אם תחזקנה ידיך לימים אשׁר אני עשׂה אותך אני יהוה דברתי ועשׂיתי׃
Ezekiel 22:15 והפיצותי אותך בגוים וזריתיך בארצות והתמתי טמאתך ממך׃
Ezekiel 22:16 ונחלת בך לעיני גוים וידעת כי אני יהוה׃
Ezekiel 22:17 ויהי דבר יהוה אלי לאמר׃
Ezekiel 22:18 בן אדם היו לי בית ישׂראל לסוג כלם נחשׁת ובדיל וברזל ועופרת בתוך כור סגים כסף היו׃
Ezekiel 22:19 לכן כה אמר אדני יהוה יען היות כלכם לסגים לכן הנני קבץ אתכם אל תוך ירושׁלם׃
Ezekiel 22:20 קבצת כסף ונחשׁת וברזל ועופרת ובדיל אל תוך כור לפחת עליו אשׁ להנתיך כן אקבץ באפי ובחמתי והנחתי והתכתי אתכם׃
Ezekiel 22:21 וכנסתי אתכם ונפחתי עליכם באשׁ עברתי ונתכתם בתוכה׃
Ezekiel 22:22 כהתוך כסף בתוך כור כן תתכו בתוכה וידעתם כי אני יהוה שׁפכתי חמתי עליכם׃
Ezekiel 22:23 ויהי דבר יהוה אלי לאמר׃
Ezekiel 22:24 בן אדם אמר לה את ארץ לא מטהרה היא לא גשׁמה ביום זעם׃
Ezekiel 22:25 קשׁר נביאיה בתוכה כארי שׁואג טרף טרף נפשׁ אכלו חסן ויקר יקחו אלמנותיה הרבו בתוכה׃
Ezekiel 22:26 כהניה חמסו תורתי ויחללו קדשׁי בין קדשׁ לחל לא הבדילו ובין הטמא לטהור לא הודיעו ומשׁבתותי העלימו עיניהם ואחל בתוכם׃
Ezekiel 22:27 שׂריה בקרבה כזאבים טרפי טרף לשׁפך דם לאבד נפשׁות למען בצע בצע׃
Ezekiel 22:28 ונביאיה טחו להם תפל חזים שׁוא וקסמים להם כזב אמרים כה אמר אדני יהוה ויהוה לא דבר׃
Ezekiel 22:29 עם הארץ עשׁקו עשׁק וגזלו גזל ועני ואביון הונו ואת הגר עשׁקו בלא משׁפט׃
Ezekiel 22:30 ואבקשׁ מהם אישׁ גדר גדר ועמד בפרץ לפני בעד הארץ לבלתי שׁחתה ולא מצאתי׃
Ezekiel 22:31 ואשׁפך עליהם זעמי באשׁ עברתי כליתים דרכם בראשׁם נתתי נאם אדני יהוה׃
Ezekiel 23:1 ויהי דבר יהוה אלי לאמר׃
Ezekiel 23:2 בן אדם שׁתים נשׁים בנות אם אחת היו׃
Ezekiel 23:3 ותזנינה במצרים בנעוריהן זנו שׁמה מעכו שׁדיהן ושׁם עשׂו דדי בתוליהן׃
Ezekiel 23:4 ושׁמותן אהלה הגדולה ואהליבה אחותה ותהיינה לי ותלדנה בנים ובנות ושׁמותן שׁמרון אהלה וירושׁלם אהליבה׃
Ezekiel 23:5 ותזן אהלה תחתי ותעגב על מאהביה אל אשׁור קרובים׃
Ezekiel 23:6 לבשׁי תכלת פחות וסגנים בחורי חמד כלם פרשׁים רכבי סוסים׃
Ezekiel 23:7 ותתן תזנותיה עליהם מבחר בני אשׁור כלם ובכל אשׁר עגבה בכל גלוליהם נטמאה׃
Ezekiel 23:8 ואת תזנותיה ממצרים לא עזבה כי אותה שׁכבו בנעוריה והמה עשׂו דדי בתוליה וישׁפכו תזנותם עליה׃
Ezekiel 23:9 לכן נתתיה ביד מאהביה ביד בני אשׁור אשׁר עגבה עליהם׃
Ezekiel 23:10 המה גלו ערותה בניה ובנותיה לקחו ואותה בחרב הרגו ותהי שׁם לנשׁים ושׁפוטים עשׂו׃
Ezekiel 23:11 ותרא אחותה אהליבה ותשׁחת עגבתה ממנה ואת תזנותיה מזנוני אחותה׃
Ezekiel 23:12 אל בני אשׁור עגבה פחות וסגנים קרבים לבשׁי מכלול פרשׁים רכבי סוסים בחורי חמד כלם׃
Ezekiel 23:13 וארא כי נטמאה דרך אחד לשׁתיהן׃
Ezekiel 23:14 ותוסף אל תזנותיה ותרא אנשׁי מחקה על הקיר צלמי כשׂדיים חקקים בשׁשׁר׃
Ezekiel 23:15 חגורי אזור במתניהם סרוחי טבולים בראשׁיהם מראה שׁלשׁים כלם דמות בני בבל כשׂדים ארץ מולדתם׃
Ezekiel 23:16 ותעגב עליהם למראה עיניה ותשׁלח מלאכים אליהם כשׂדימה׃
Ezekiel 23:17 ויבאו אליה בני בבל למשׁכב דדים ויטמאו אותה בתזנותם ותטמא בם ותקע נפשׁה מהם׃
Ezekiel 23:18 ותגל תזנותיה ותגל את ערותה ותקע נפשׁי מעליה כאשׁר נקעה נפשׁי מעל אחותה׃
Ezekiel 23:19 ותרבה את תזנותיה לזכר את ימי נעוריה אשׁר זנתה בארץ מצרים׃
Ezekiel 23:20 ותעגבה על פלגשׁיהם אשׁר בשׂר חמורים בשׂרם וזרמת סוסים זרמתם׃
Ezekiel 23:21 ותפקדי את זמת נעוריך בעשׂות ממצרים דדיך למען שׁדי נעוריך׃
Ezekiel 23:22 לכן אהליבה כה אמר אדני יהוה הנני מעיר את מאהביך עליך את אשׁר נקעה נפשׁך מהם והבאתים עליך מסביב׃
Ezekiel 23:23 בני בבל וכל כשׂדים פקוד ושׁוע וקוע כל בני אשׁור אותם בחורי חמד פחות וסגנים כלם שׁלשׁים וקרואים רכבי סוסים כלם׃
Ezekiel 23:24 ובאו עליך הצן רכב וגלגל ובקהל עמים צנה ומגן וקובע ישׂימו עליך סביב ונתתי לפניהם משׁפט ושׁפטוך במשׁפטיהם׃
Ezekiel 23:25 ונתתי קנאתי בך ועשׂו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באשׁ׃
Ezekiel 23:26 והפשׁיטוך את בגדיך ולקחו כלי תפארתך׃
Ezekiel 23:27 והשׁבתי זמתך ממך ואת זנותך מארץ מצרים ולא תשׂאי עיניך אליהם ומצרים לא תזכרי עוד׃
Ezekiel 23:28 כי כה אמר אדני יהוה הנני נתנך ביד אשׁר שׂנאת ביד אשׁר נקעה נפשׁך מהם׃
Ezekiel 23:29 ועשׂו אותך בשׂנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך׃
Ezekiel 23:30 עשׂה אלה לך בזנותך אחרי גוים על אשׁר נטמאת בגלוליהם׃
Ezekiel 23:31 בדרך אחותך הלכת ונתתי כוסה בידך׃
Ezekiel 23:32 כה אמר אדני יהוה כוס אחותך תשׁתי העמקה והרחבה תהיה לצחק וללעג מרבה להכיל׃
Ezekiel 23:33 שׁכרון ויגון תמלאי כוס שׁמה ושׁממה כוס אחותך שׁמרון׃
Ezekiel 23:34 ושׁתית אותה ומצית ואת חרשׂיה תגרמי ושׁדיך תנתקי כי אני דברתי נאם אדני יהוה׃
Ezekiel 23:35 לכן כה אמר אדני יהוה יען שׁכחת אותי ותשׁליכי אותי אחרי גוך וגם את שׂאי זמתך ואת תזנותיך׃
Ezekiel 23:36 ויאמר יהוה אלי בן אדם התשׁפוט את אהלה ואת אהליבה והגד להן את תועבותיהן׃
Ezekiel 23:37 כי נאפו ודם בידיהן ואת גלוליהן נאפו וגם את בניהן אשׁר ילדו לי העבירו להם לאכלה׃
Ezekiel 23:38 עוד זאת עשׂו לי טמאו את מקדשׁי ביום ההוא ואת שׁבתותי חללו׃
Ezekiel 23:39 ובשׁחטם את בניהם לגלוליהם ויבאו אל מקדשׁי ביום ההוא לחללו והנה כה עשׂו בתוך ביתי׃
Ezekiel 23:40 ואף כי תשׁלחנה לאנשׁים באים ממרחק אשׁר מלאך שׁלוח אליהם והנה באו לאשׁר רחצת כחלת עיניך ועדית עדי׃
Ezekiel 23:41 וישׁבת על מטה כבודה ושׁלחן ערוך לפניה וקטרתי ושׁמני שׂמת עליה׃
Ezekiel 23:42 וקול המון שׁלו בה ואל אנשׁים מרב אדם מובאים סובאים ממדבר ויתנו צמידים אל ידיהן ועטרת תפארת על ראשׁיהן׃
Ezekiel 23:43 ואמר לבלה נאופים עת יזנה תזנותה והיא׃
Ezekiel 23:44 ויבוא אליה כבוא אל אשׁה זונה כן באו אל אהלה ואל אהליבה אשׁת הזמה׃
Ezekiel 23:45 ואנשׁים צדיקם המה ישׁפטו אותהם משׁפט נאפות ומשׁפט שׁפכות דם כי נאפת הנה ודם בידיהן׃
Ezekiel 23:46 כי כה אמר אדני יהוה העלה עליהם קהל ונתן אתהן לזעוה ולבז׃
Ezekiel 23:47 ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באשׁ ישׂרפו׃
Ezekiel 23:48 והשׁבתי זמה מן הארץ ונוסרו כל הנשׁים ולא תעשׂינה כזמתכנה׃
Ezekiel 23:49 ונתנו זמתכנה עליכן וחטאי גלוליכן תשׂאינה וידעתם כי אני אדני יהוה׃
Ezekiel 24:1 ויהי דבר יהוה אלי בשׁנה התשׁיעית בחדשׁ העשׂירי בעשׂור לחדשׁ לאמר׃
Ezekiel 24:2 בן אדם כתוב לך את שׁם היום את עצם היום הזה סמך מלך בבל אל ירושׁלם בעצם היום הזה׃
Ezekiel 24:3 ומשׁל אל בית המרי משׁל ואמרת אליהם כה אמר אדני יהוה שׁפת הסיר שׁפת וגם יצק בו מים׃
Ezekiel 24:4 אסף נתחיה אליה כל נתח טוב ירך וכתף מבחר עצמים מלא׃
Ezekiel 24:5 מבחר הצאן לקוח וגם דור העצמים תחתיה רתח רתחיה גם בשׁלו עצמיה בתוכה׃
Ezekiel 24:6 לכן כה אמר אדני יהוה אוי עיר הדמים סיר אשׁר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל׃
Ezekiel 24:7 כי דמה בתוכה היה על צחיח סלע שׂמתהו לא שׁפכתהו על הארץ לכסות עליו עפר׃
Ezekiel 24:8 להעלות חמה לנקם נקם נתתי את דמה על צחיח סלע לבלתי הכסות׃
Ezekiel 24:9 לכן כה אמר אדני יהוה אוי עיר הדמים גם אני אגדיל המדורה׃
Ezekiel 24:10 הרבה העצים הדלק האשׁ התם הבשׂר והרקח המרקחה והעצמות יחרו׃
Ezekiel 24:11 והעמידה על גחליה רקה למען תחם וחרה נחשׁתה ונתכה בתוכה טמאתה תתם חלאתה׃
Ezekiel 24:12 תאנים הלאת ולא תצא ממנה רבת חלאתה באשׁ חלאתה׃
Ezekiel 24:13 בטמאתך זמה יען טהרתיך ולא טהרת מטמאתך לא תטהרי עוד עד הניחי את חמתי׃
Ezekiel 24:14 אני יהוה דברתי באה ועשׂיתי לא אפרע ולא אחוס ולא אנחם כדרכיך וכעלילותיך שׁפטוך נאם אדני יהוה׃
Ezekiel 24:15 ויהי דבר יהוה אלי לאמר׃
Ezekiel 24:16 בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך׃
Ezekiel 24:17 האנק דם מתים אבל לא תעשׂה פארך חבושׁ עליך ונעליך תשׂים ברגליך ולא תעטה על שׂפם ולחם אנשׁים לא תאכל׃
Ezekiel 24:18 ואדבר אל העם בבקר ותמת אשׁתי בערב ואעשׂ בבקר כאשׁר צויתי׃
Ezekiel 24:19 ויאמרו אלי העם הלא תגיד לנו מה אלה לנו כי אתה עשׂה׃
Ezekiel 24:20 ואמר אליהם דבר יהוה היה אלי לאמר׃
Ezekiel 24:21 אמר לבית ישׂראל כה אמר אדני יהוה הנני מחלל את מקדשׁי גאון עזכם מחמד עיניכם ומחמל נפשׁכם ובניכם ובנותיכם אשׁר עזבתם בחרב יפלו׃
Ezekiel 24:22 ועשׂיתם כאשׁר עשׂיתי על שׂפם לא תעטו ולחם אנשׁים לא תאכלו׃
Ezekiel 24:23 ופארכם על ראשׁיכם ונעליכם ברגליכם לא תספדו ולא תבכו ונמקתם בעונתיכם ונהמתם אישׁ אל אחיו׃
Ezekiel 24:24 והיה יחזקאל לכם למופת ככל אשׁר עשׂה תעשׂו בבאה וידעתם כי אני אדני יהוה׃
Ezekiel 24:25 ואתה בן אדם הלוא ביום קחתי מהם את מעוזם משׂושׂ תפארתם את מחמד עיניהם ואת משׂא נפשׁם בניהם ובנותיהם׃
Ezekiel 24:26 ביום ההוא יבוא הפליט אליך להשׁמעות אזנים׃
Ezekiel 24:27 ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני יהוה׃
Ezekiel 25:1 ויהי דבר יהוה אלי לאמר׃
Ezekiel 25:2 בן אדם שׂים פניך אל בני עמון והנבא עליהם׃
Ezekiel 25:3 ואמרת לבני עמון שׁמעו דבר אדני יהוה כה אמר אדני יהוה יען אמרך האח אל מקדשׁי כי נחל ואל אדמת ישׂראל כי נשׁמה ואל בית יהודה כי הלכו בגולה׃
Ezekiel 25:4 לכן הנני נתנך לבני קדם למורשׁה וישׁבו טירותיהם בך ונתנו בך משׁכניהם המה יאכלו פריך והמה ישׁתו חלבך׃
Ezekiel 25:5 ונתתי את רבה לנוה גמלים ואת בני עמון למרבץ צאן וידעתם כי אני יהוה׃
Ezekiel 25:6 כי כה אמר אדני יהוה יען מחאך יד ורקעך ברגל ותשׂמח בכל שׁאטך בנפשׁ אל אדמת ישׂראל׃
Ezekiel 25:7 לכן הנני נטיתי את ידי עליך ונתתיך לבג לגוים והכרתיך מן העמים והאבדתיך מן הארצות אשׁמידך וידעת כי אני יהוה׃
Ezekiel 25:8 כה אמר אדני יהוה יען אמר מואב ושׂעיר הנה ככל הגוים בית יהודה׃
Ezekiel 25:9 לכן הנני פתח את כתף מואב מהערים מעריו מקצהו צבי ארץ בית הישׁימת בעל מעון וקריתמה׃
Ezekiel 25:10 לבני קדם על בני עמון ונתתיה למורשׁה למען לא תזכר בני עמון בגוים׃
Ezekiel 25:11 ובמואב אעשׂה שׁפטים וידעו כי אני יהוה׃
Ezekiel 25:12 כה אמר אדני יהוה יען עשׂות אדום בנקם נקם לבית יהודה ויאשׁמו אשׁום ונקמו׃
Ezekiel 25:13 לכן כה אמר אדני יהוה ונטתי ידי על אדום והכרתי ממנה אדם ובהמה ונתתיה חרבה מתימן ודדנה בחרב יפלו׃
Ezekiel 25:14 ונתתי את נקמתי באדום ביד עמי ישׂראל ועשׂו באדום כאפי וכחמתי וידעו את נקמתי נאם אדני יהוה׃
Ezekiel 25:15 כה אמר אדני יהוה יען עשׂות פלשׁתים בנקמה וינקמו נקם בשׁאט בנפשׁ למשׁחית איבת עולם׃
Ezekiel 25:16 לכן כה אמר אדני יהוה הנני נוטה ידי על פלשׁתים והכרתי את כרתים והאבדתי את שׁארית חוף הים׃
Ezekiel 25:17 ועשׂיתי בם נקמות גדלות בתוכחות חמה וידעו כי אני יהוה בתתי את נקמתי׃
Ezekiel 26:1 ויהי בעשׁתי עשׂרה שׁנה באחד לחדשׁ היה דבר יהוה אלי לאמר׃
Ezekiel 26:2 בן אדם יען אשׁר אמרה צר על ירושׁלם האח נשׁברה דלתות העמים נסבה אלי אמלאה החרבה׃
Ezekiel 26:3 לכן כה אמר אדני יהוה הנני עליך צר והעליתי עליך גוים רבים כהעלות הים לגליו׃
Ezekiel 26:4 ושׁחתו חמות צר והרסו מגדליה וסחיתי עפרה ממנה ונתתי אותה לצחיח סלע׃
Ezekiel 26:5 משׁטח חרמים תהיה בתוך הים כי אני דברתי נאם אדני יהוה והיתה לבז לגוים׃
Ezekiel 26:6 ובנותיה אשׁר בשׂדה בחרב תהרגנה וידעו כי אני יהוה׃
Ezekiel 26:7 כי כה אמר אדני יהוה הנני מביא אל צר נבוכדראצר מלך בבל מצפון מלך מלכים בסוס וברכב ובפרשׁים וקהל ועם רב׃
Ezekiel 26:8 בנותיך בשׂדה בחרב יהרג ונתן עליך דיק ושׁפך עליך סללה והקים עליך צנה׃
Ezekiel 26:9 ומחי קבלו יתן בחמותיך ומגדלתיך יתץ בחרבותיו׃
Ezekiel 26:10 משׁפעת סוסיו יכסך אבקם מקול פרשׁ וגלגל ורכב תרעשׁנה חומותיך בבאו בשׁעריך כמבואי עיר מבקעה׃
Ezekiel 26:11 בפרסות סוסיו ירמס את כל חוצותיך עמך בחרב יהרג ומצבות עזך לארץ תרד׃
Ezekiel 26:12 ושׁללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישׂימו׃
Ezekiel 26:13 והשׁבתי המון שׁיריך וקול כנוריך לא ישׁמע עוד׃
Ezekiel 26:14 ונתתיך לצחיח סלע משׁטח חרמים תהיה לא תבנה עוד כי אני יהוה דברתי נאם אדני יהוה׃
Ezekiel 26:15 כה אמר אדני יהוה לצור הלא מקול מפלתך באנק חלל בהרג הרג בתוכך ירעשׁו האיים׃
Ezekiel 26:16 וירדו מעל כסאותם כל נשׂיאי הים והסירו את מעיליהם ואת בגדי רקמתם יפשׁטו חרדות ילבשׁו על הארץ ישׁבו וחרדו לרגעים ושׁממו עליך׃
Ezekiel 26:17 ונשׂאו עליך קינה ואמרו לך איך אבדת נושׁבת מימים העיר ההללה אשׁר היתה חזקה בים היא וישׁביה אשׁר נתנו חתיתם לכל יושׁביה׃
Ezekiel 26:18 עתה יחרדו האין יום מפלתך ונבהלו האיים אשׁר בים מצאתך׃
Ezekiel 26:19 כי כה אמר אדני יהוה בתתי אתך עיר נחרבת כערים אשׁר לא נושׁבו בהעלות עליך את תהום וכסוך המים הרבים׃
Ezekiel 26:20 והורדתיך את יורדי בור אל עם עולם והושׁבתיך בארץ תחתיות כחרבות מעולם את יורדי בור למען לא תשׁבי ונתתי צבי בארץ חיים׃
Ezekiel 26:21 בלהות אתנך ואינך ותבקשׁי ולא תמצאי עוד לעולם נאם אדני יהוה׃
Ezekiel 27:1 ויהי דבר יהוה אלי לאמר׃
Ezekiel 27:2 ואתה בן אדם שׂא על צר קינה׃
Ezekiel 27:3 ואמרת לצור הישׁבתי על מבואת ים רכלת העמים אל איים רבים כה אמר אדני יהוה צור את אמרת אני כלילת יפי׃
Ezekiel 27:4 בלב ימים גבוליך בניך כללו יפיך׃
Ezekiel 27:5 ברושׁים משׂניר בנו לך את כל לחתים ארז מלבנון לקחו לעשׂות תרן עליך׃
Ezekiel 27:6 אלונים מבשׁן עשׂו משׁוטיך קרשׁך עשׂו שׁן בת אשׁרים מאיי כתים׃
Ezekiel 27:7 שׁשׁ ברקמה ממצרים היה מפרשׂך להיות לך לנס תכלת וארגמן מאיי אלישׁה היה מכסך׃
Ezekiel 27:8 ישׁבי צידון וארוד היו שׁטים לך חכמיך צור היו בך המה חבליך׃
Ezekiel 27:9 זקני גבל וחכמיה היו בך מחזיקי בדקך כל אניות הים ומלחיהם היו בך לערב מערבך׃
Ezekiel 27:10 פרס ולוד ופוט היו בחילך אנשׁי מלחמתך מגן וכובע תלו בך המה נתנו הדרך׃
Ezekiel 27:11 בני ארוד וחילך על חומותיך סביב וגמדים במגדלותיך היו שׁלטיהם תלו על חומותיך סביב המה כללו יפיך׃
Ezekiel 27:12 תרשׁישׁ סחרתך מרב כל הון בכסף ברזל בדיל ועופרת נתנו עזבוניך׃
Ezekiel 27:13 יון תבל ומשׁך המה רכליך בנפשׁ אדם וכלי נחשׁת נתנו מערבך׃
Ezekiel 27:14 מבית תוגרמה סוסים ופרשׁים ופרדים נתנו עזבוניך׃
Ezekiel 27:15 בני דדן רכליך איים רבים סחרת ידך קרנות שׁן והובנים השׁיבו אשׁכרך׃
Ezekiel 27:16 ארם סחרתך מרב מעשׂיך בנפך ארגמן ורקמה ובוץ וראמת וכדכד נתנו בעזבוניך׃
Ezekiel 27:17 יהודה וארץ ישׂראל המה רכליך בחטי מנית ופנג ודבשׁ ושׁמן וצרי נתנו מערבך׃
Ezekiel 27:18 דמשׂק סחרתך ברב מעשׂיך מרב כל הון ביין חלבון וצמר צחר׃
Ezekiel 27:19 ודן ויון מאוזל בעזבוניך נתנו ברזל עשׁות קדה וקנה במערבך היה׃
Ezekiel 27:20 דדן רכלתך בבגדי חפשׁ לרכבה׃
Ezekiel 27:21 ערב וכל נשׂיאי קדר המה סחרי ידך בכרים ואילים ועתודים בם סחריך׃
Ezekiel 27:22 רכלי שׁבא ורעמה המה רכליך בראשׁ כל בשׂם ובכל אבן יקרה וזהב נתנו עזבוניך׃
Ezekiel 27:23 חרן וכנה ועדן רכלי שׁבא אשׁור כלמד רכלתך׃
Ezekiel 27:24 המה רכליך במכללים בגלומי תכלת ורקמה ובגנזי ברמים בחבלים חבשׁים וארזים במרכלתך׃
Ezekiel 27:25 אניות תרשׁישׁ שׁרותיך מערבך ותמלאי ותכבדי מאד בלב ימים׃
Ezekiel 27:26 במים רבים הביאוך השׁטים אתך רוח הקדים שׁברך בלב ימים׃
Ezekiel 27:27 הונך ועזבוניך מערבך מלחיך וחבליך מחזיקי בדקך וערבי מערבך וכל אנשׁי מלחמתך אשׁר בך ובכל קהלך אשׁר בתוכך יפלו בלב ימים ביום מפלתך׃
Ezekiel 27:28 לקול זעקת חבליך ירעשׁו מגרשׁות׃
Ezekiel 27:29 וירדו מאניותיהם כל תפשׂי משׁוט מלחים כל חבלי הים אל הארץ יעמדו׃
Ezekiel 27:30 והשׁמיעו עליך בקולם ויזעקו מרה ויעלו עפר על ראשׁיהם באפר יתפלשׁו׃
Ezekiel 27:31 והקריחו אליך קרחה וחגרו שׂקים ובכו אליך במר נפשׁ מספד מר׃
Ezekiel 27:32 ונשׂאו אליך בניהם קינה וקוננו עליך מי כצור כדמה בתוך הים׃
Ezekiel 27:33 בצאת עזבוניך מימים השׂבעת עמים רבים ברב הוניך ומערביך העשׁרת מלכי ארץ׃
Ezekiel 27:34 עת נשׁברת מימים במעמקי מים מערבך וכל קהלך בתוכך נפלו׃
Ezekiel 27:35 כל ישׁבי האיים שׁממו עליך ומלכיהם שׂערו שׂער רעמו פנים׃
Ezekiel 27:36 סחרים בעמים שׁרקו עליך בלהות היית ואינך עד עולם׃
Ezekiel 28:1 ויהי דבר יהוה אלי לאמר׃
Ezekiel 28:2 בן אדם אמר לנגיד צר כה אמר אדני יהוה יען גבה לבך ותאמר אל אני מושׁב אלהים ישׁבתי בלב ימים ואתה אדם ולא אל ותתן לבך כלב אלהים׃
Ezekiel 28:3 הנה חכם אתה מדנאל כל סתום לא עממוך׃
Ezekiel 28:4 בחכמתך ובתבונתך עשׂית לך חיל ותעשׂ זהב וכסף באוצרותיך׃
Ezekiel 28:5 ברב חכמתך ברכלתך הרבית חילך ויגבה לבבך בחילך׃
Ezekiel 28:6 לכן כה אמר אדני יהוה יען תתך את לבבך כלב אלהים׃
Ezekiel 28:7 לכן הנני מביא עליך זרים עריצי גוים והריקו חרבותם על יפי חכמתך וחללו יפעתך׃
Ezekiel 28:8 לשׁחת יורדוך ומתה ממותי חלל בלב ימים׃
Ezekiel 28:9 האמר תאמר אלהים אני לפני הרגך ואתה אדם ולא אל ביד מחלליך׃
Ezekiel 28:10 מותי ערלים תמות ביד זרים כי אני דברתי נאם אדני יהוה׃
Ezekiel 28:11 ויהי דבר יהוה אלי לאמר׃
Ezekiel 28:12 בן אדם שׂא קינה על מלך צור ואמרת לו כה אמר אדני יהוה אתה חותם תכנית מלא חכמה וכליל יפי׃
Ezekiel 28:13 בעדן גן אלהים היית כל אבן יקרה מסכתך אדם פטדה ויהלם תרשׁישׁ שׁהם וישׁפה ספיר נפך וברקת וזהב מלאכת תפיך ונקביך בך ביום הבראך כוננו׃
Ezekiel 28:14 את כרוב ממשׁח הסוכך ונתתיך בהר קדשׁ אלהים היית בתוך אבני אשׁ התהלכת׃
Ezekiel 28:15 תמים אתה בדרכיך מיום הבראך עד נמצא עולתה׃
Ezekiel 28:16 ברב רכלתך מלו תוכך חמס ותחטא ואחללך מהר אלהים ואבדך כרוב הסכך מתוך אבני אשׁ׃
Ezekiel 28:17 גבה לבך ביפיך שׁחת חכמתך על יפעתך על ארץ השׁלכתיך לפני מלכים נתתיך לראוה׃
Ezekiel 28:18 מרב עוניך בעול רכלתך חללת מקדשׁיך ואוצא אשׁ מתוכך היא אכלתך ואתנך לאפר על הארץ לעיני כל ראיך׃
Ezekiel 28:19 כל יודעיך בעמים שׁממו עליך בלהות היית ואינך עד עולם׃
Ezekiel 28:20 ויהי דבר יהוה אלי לאמר׃
Ezekiel 28:21 בן אדם שׂים פניך אל צידון והנבא עליה׃
Ezekiel 28:22 ואמרת כה אמר אדני יהוה הנני עליך צידון ונכבדתי בתוכך וידעו כי אני יהוה בעשׂותי בה שׁפטים ונקדשׁתי׃
Ezekiel 28:23 ושׁלחתי בה דבר ודם בחוצותיה ונפלל חלל בתוכה בחרב עליה מסביב וידעו כי אני יהוה׃
Ezekiel 28:24 ולא יהיה עוד לבית ישׂראל סלון ממאיר וקוץ מכאב מכל סביבתם השׁאטים אותם וידעו כי אני אדני יהוה׃
Ezekiel 28:25 כה אמר אדני יהוה בקבצי את בית ישׂראל מן העמים אשׁר נפצו בם ונקדשׁתי בם לעיני הגוים וישׁבו על אדמתם אשׁר נתתי לעבדי ליעקב׃
Ezekiel 28:26 וישׁבו עליה לבטח ובנו בתים ונטעו כרמים וישׁבו לבטח בעשׂותי שׁפטים בכל השׁאטים אתם מסביבותם וידעו כי אני יהוה אלהיהם׃
Ezekiel 29:1 בשׁנה העשׂירית בעשׂרי בשׁנים עשׂר לחדשׁ היה דבר יהוה אלי לאמר׃
Ezekiel 29:2 בן אדם שׂים פניך על פרעה מלך מצרים והנבא עליו ועל מצרים כלה׃
Ezekiel 29:3 דבר ואמרת כה אמר אדני יהוה הנני עליך פרעה מלך מצרים התנים הגדול הרבץ בתוך יאריו אשׁר אמר לי יארי ואני עשׂיתני׃
Ezekiel 29:4 ונתתי חחיים בלחייך והדבקתי דגת יאריך בקשׂקשׂתיך והעליתיך מתוך יאריך ואת כל דגת יאריך בקשׂקשׂתיך תדבק׃
Ezekiel 29:5 ונטשׁתיך המדברה אותך ואת כל דגת יאריך על פני השׂדה תפול לא תאסף ולא תקבץ לחית הארץ ולעוף השׁמים נתתיך לאכלה׃
Ezekiel 29:6 וידעו כל ישׁבי מצרים כי אני יהוה יען היותם משׁענת קנה לבית ישׂראל׃
Ezekiel 29:7 בתפשׂם בך בכפך תרוץ ובקעת להם כל כתף ובהשׁענם עליך תשׁבר והעמדת להם כל מתנים׃
Ezekiel 29:8 לכן כה אמר אדני יהוה הנני מביא עליך חרב והכרתי ממך אדם ובהמה׃
Ezekiel 29:9 והיתה ארץ מצרים לשׁממה וחרבה וידעו כי אני יהוה יען אמר יאר לי ואני עשׂיתי׃
Ezekiel 29:10 לכן הנני אליך ואל יאריך ונתתי את ארץ מצרים לחרבות חרב שׁממה ממגדל סונה ועד גבול כושׁ׃
Ezekiel 29:11 לא תעבר בה רגל אדם ורגל בהמה לא תעבר בה ולא תשׁב ארבעים שׁנה׃
Ezekiel 29:12 ונתתי את ארץ מצרים שׁממה בתוך ארצות נשׁמות ועריה בתוך ערים מחרבות תהיין שׁממה ארבעים שׁנה והפצתי את מצרים בגוים וזריתים בארצות׃
Ezekiel 29:13 כי כה אמר אדני יהוה מקץ ארבעים שׁנה אקבץ את מצרים מן העמים אשׁר נפצו שׁמה׃
Ezekiel 29:14 ושׁבתי את שׁבות מצרים והשׁבתי אתם ארץ פתרוס על ארץ מכורתם והיו שׁם ממלכה שׁפלה׃
Ezekiel 29:15 מן הממלכות תהיה שׁפלה ולא תתנשׂא עוד על הגוים והמעטתים לבלתי רדות בגוים׃
Ezekiel 29:16 ולא יהיה עוד לבית ישׂראל למבטח מזכיר עון בפנותם אחריהם וידעו כי אני אדני יהוה׃
Ezekiel 29:17 ויהי בעשׂרים ושׁבע שׁנה בראשׁון באחד לחדשׁ היה דבר יהוה אלי לאמר׃
Ezekiel 29:18 בן אדם נבוכדראצר מלך בבל העביד את חילו עבדה גדלה אל צר כל ראשׁ מקרח וכל כתף מרוטה ושׂכר לא היה לו ולחילו מצר על העבדה אשׁר עבד עליה׃
Ezekiel 29:19 לכן כה אמר אדני יהוה הנני נתן לנבוכדראצר מלך בבל את ארץ מצרים ונשׂא המנה ושׁלל שׁללה ובזז בזה והיתה שׂכר לחילו׃
Ezekiel 29:20 פעלתו אשׁר עבד בה נתתי לו את ארץ מצרים אשׁר עשׂו לי נאם אדני יהוה׃
Ezekiel 29:21 ביום ההוא אצמיח קרן לבית ישׂראל ולך אתן פתחון פה בתוכם וידעו כי אני יהוה׃
Ezekiel 30:1 ויהי דבר יהוה אלי לאמר׃
Ezekiel 30:2 בן אדם הנבא ואמרת כה אמר אדני יהוה הילילו הה ליום׃
Ezekiel 30:3 כי קרוב יום וקרוב יום ליהוה יום ענן עת גוים יהיה׃
Ezekiel 30:4 ובאה חרב במצרים והיתה חלחלה בכושׁ בנפל חלל במצרים ולקחו המונה ונהרסו יסודתיה׃
Ezekiel 30:5 כושׁ ופוט ולוד וכל הערב וכוב ובני ארץ הברית אתם בחרב יפלו׃
Ezekiel 30:6 כה אמר יהוה ונפלו סמכי מצרים וירד גאון עזה ממגדל סונה בחרב יפלו בה נאם אדני יהוה׃
Ezekiel 30:7 ונשׁמו בתוך ארצות נשׁמות ועריו בתוך ערים נחרבות תהיינה׃
Ezekiel 30:8 וידעו כי אני יהוה בתתי אשׁ במצרים ונשׁברו כל עזריה׃
Ezekiel 30:9 ביום ההוא יצאו מלאכים מלפני בצים להחריד את כושׁ בטח והיתה חלחלה בהם ביום מצרים כי הנה באה׃
Ezekiel 30:10 כה אמר אדני יהוה והשׁבתי את המון מצרים ביד נבוכדראצר מלך בבל׃
Ezekiel 30:11 הוא ועמו אתו עריצי גוים מובאים לשׁחת הארץ והריקו חרבותם על מצרים ומלאו את הארץ חלל׃
Ezekiel 30:12 ונתתי יארים חרבה ומכרתי את הארץ ביד רעים והשׁמתי ארץ ומלאה ביד זרים אני יהוה דברתי׃
Ezekiel 30:13 כה אמר אדני יהוה והאבדתי גלולים והשׁבתי אלילים מנף ונשׂיא מארץ מצרים לא יהיה עוד ונתתי יראה בארץ מצרים׃
Ezekiel 30:14 והשׁמתי את פתרוס ונתתי אשׁ בצען ועשׂיתי שׁפטים בנא׃
Ezekiel 30:15 ושׁפכתי חמתי על סין מעוז מצרים והכרתי את המון נא׃
Ezekiel 30:16 ונתתי אשׁ במצרים חול תחיל סין ונא תהיה להבקע ונף צרי יומם׃
Ezekiel 30:17 בחורי און ופי בסת בחרב יפלו והנה בשׁבי תלכנה׃
Ezekiel 30:18 ובתחפנחס חשׂך היום בשׁברי שׁם את מטות מצרים ונשׁבת בה גאון עזה היא ענן יכסנה ובנותיה בשׁבי תלכנה׃
Ezekiel 30:19 ועשׂיתי שׁפטים במצרים וידעו כי אני יהוה׃
Ezekiel 30:20 ויהי באחת עשׂרה שׁנה בראשׁון בשׁבעה לחדשׁ היה דבר יהוה אלי לאמר׃
Ezekiel 30:21 בן אדם את זרוע פרעה מלך מצרים שׁברתי והנה לא חבשׁה לתת רפאות לשׂום חתול לחבשׁה לחזקה לתפשׂ בחרב׃
Ezekiel 30:22 לכן כה אמר אדני יהוה הנני אל פרעה מלך מצרים ושׁברתי את זרעתיו את החזקה ואת הנשׁברת והפלתי את החרב מידו׃
Ezekiel 30:23 והפצותי את מצרים בגוים וזריתם בארצות׃
Ezekiel 30:24 וחזקתי את זרעות מלך בבל ונתתי את חרבי בידו ושׁברתי את זרעות פרעה ונאק נאקות חלל לפניו׃
Ezekiel 30:25 והחזקתי את זרעות מלך בבל וזרעות פרעה תפלנה וידעו כי אני יהוה בתתי חרבי ביד מלך בבל ונטה אותה אל ארץ מצרים׃
Ezekiel 30:26 והפצותי את מצרים בגוים וזריתי אותם בארצות וידעו כי אני יהוה׃
Ezekiel 31:1 ויהי באחת עשׂרה שׁנה בשׁלישׁי באחד לחדשׁ היה דבר יהוה אלי לאמר׃
Ezekiel 31:2 בן אדם אמר אל פרעה מלך מצרים ואל המונו אל מי דמית בגדלך׃
Ezekiel 31:3 הנה אשׁור ארז בלבנון יפה ענף וחרשׁ מצל וגבה קומה ובין עבתים היתה צמרתו׃
Ezekiel 31:4 מים גדלוהו תהום רממתהו את נהרתיה הלך סביבות מטעה ואת תעלתיה שׁלחה אל כל עצי השׂדה׃
Ezekiel 31:5 על כן גבהא קמתו מכל עצי השׂדה ותרבינה סרעפתיו ותארכנה פארתו ממים רבים בשׁלחו׃
Ezekiel 31:6 בסעפתיו קננו כל עוף השׁמים ותחת פארתיו ילדו כל חית השׂדה ובצלו ישׁבו כל גוים רבים׃
Ezekiel 31:7 וייף בגדלו בארך דליותיו כי היה שׁרשׁו אל מים רבים׃
Ezekiel 31:8 ארזים לא עממהו בגן אלהים ברושׁים לא דמו אל סעפתיו וערמנים לא היו כפארתיו כל עץ בגן אלהים לא דמה אליו ביפיו׃
Ezekiel 31:9 יפה עשׂיתיו ברב דליותיו ויקנאהו כל עצי עדן אשׁר בגן האלהים׃
Ezekiel 31:10 לכן כה אמר אדני יהוה יען אשׁר גבהת בקומה ויתן צמרתו אל בין עבותים ורם לבבו בגבהו׃
Ezekiel 31:11 ואתנהו ביד איל גוים עשׂו יעשׂה לו כרשׁעו גרשׁתהו׃
Ezekiel 31:12 ויכרתהו זרים עריצי גוים ויטשׁהו אל ההרים ובכל גאיות נפלו דליותיו ותשׁברנה פארתיו בכל אפיקי הארץ וירדו מצלו כל עמי הארץ ויטשׁהו׃
Ezekiel 31:13 על מפלתו ישׁכנו כל עוף השׁמים ואל פארתיו היו כל חית השׂדה׃
Ezekiel 31:14 למען אשׁר לא יגבהו בקומתם כל עצי מים ולא יתנו את צמרתם אל בין עבתים ולא יעמדו אליהם בגבהם כל שׁתי מים כי כלם נתנו למות אל ארץ תחתית בתוך בני אדם אל יורדי בור׃
Ezekiel 31:15 כה אמר אדני יהוה ביום רדתו שׁאולה האבלתי כסתי עליו את תהום ואמנע נהרותיה ויכלאו מים רבים ואקדר עליו לבנון וכל עצי השׂדה עליו עלפה׃
Ezekiel 31:16 מקול מפלתו הרעשׁתי גוים בהורדי אתו שׁאולה את יורדי בור וינחמו בארץ תחתית כל עצי עדן מבחר וטוב לבנון כל שׁתי מים׃
Ezekiel 31:17 גם הם אתו ירדו שׁאולה אל חללי חרב וזרעו ישׁבו בצלו בתוך גוים׃
Ezekiel 31:18 אל מי דמית ככה בכבוד ובגדל בעצי עדן והורדת את עצי עדן אל ארץ תחתית בתוך ערלים תשׁכב את חללי חרב הוא פרעה וכל המונה נאם אדני יהוה׃
Ezekiel 32:1 ויהי בשׁתי עשׂרה שׁנה בשׁני עשׂר חדשׁ באחד לחדשׁ היה דבר יהוה אלי לאמר׃
Ezekiel 32:2 בן אדם שׂא קינה על פרעה מלך מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח מים ברגליך ותרפס נהרותם׃
Ezekiel 32:3 כה אמר אדני יהוה ופרשׂתי עליך את רשׁתי בקהל עמים רבים והעלוך בחרמי׃
Ezekiel 32:4 ונטשׁתיך בארץ על פני השׂדה אטילך והשׁכנתי עליך כל עוף השׁמים והשׂבעתי ממך חית כל הארץ׃
Ezekiel 32:5 ונתתי את בשׂרך על ההרים ומלאתי הגאיות רמותך׃
Ezekiel 32:6 והשׁקיתי ארץ צפתך מדמך אל ההרים ואפקים ימלאון ממך׃
Ezekiel 32:7 וכסיתי בכבותך שׁמים והקדרתי את ככביהם שׁמשׁ בענן אכסנו וירח לא יאיר אורו׃
Ezekiel 32:8 כל מאורי אור בשׁמים אקדירם עליך ונתתי חשׁך על ארצך נאם אדני יהוה׃
Ezekiel 32:9 והכעסתי לב עמים רבים בהביאי שׁברך בגוים על ארצות אשׁר לא ידעתם׃
Ezekiel 32:10 והשׁמותי עליך עמים רבים ומלכיהם ישׂערו עליך שׂער בעופפי חרבי על פניהם וחרדו לרגעים אישׁ לנפשׁו ביום מפלתך׃
Ezekiel 32:11 כי כה אמר אדני יהוה חרב מלך בבל תבואך׃
Ezekiel 32:12 בחרבות גבורים אפיל המונך עריצי גוים כלם ושׁדדו את גאון מצרים ונשׁמד כל המונה׃
Ezekiel 32:13 והאבדתי את כל בהמתה מעל מים רבים ולא תדלחם רגל אדם עוד ופרסות בהמה לא תדלחם׃
Ezekiel 32:14 אז אשׁקיע מימיהם ונהרותם כשׁמן אוליך נאם אדני יהוה׃
Ezekiel 32:15 בתתי את ארץ מצרים שׁממה ונשׁמה ארץ ממלאה בהכותי את כל יושׁבי בה וידעו כי אני יהוה׃
Ezekiel 32:16 קינה היא וקוננוה בנות הגוים תקוננה אותה על מצרים ועל כל המונה תקוננה אותה נאם אדני יהוה׃
Ezekiel 32:17 ויהי בשׁתי עשׂרה שׁנה בחמשׁה עשׂר לחדשׁ היה דבר יהוה אלי לאמר׃
Ezekiel 32:18 בן אדם נהה על המון מצרים והורדהו אותה ובנות גוים אדרם אל ארץ תחתיות את יורדי בור׃
Ezekiel 32:19 ממי נעמת רדה והשׁכבה את ערלים׃
Ezekiel 32:20 בתוך חללי חרב יפלו חרב נתנה משׁכו אותה וכל המוניה׃
Ezekiel 32:21 ידברו לו אלי גבורים מתוך שׁאול את עזריו ירדו שׁכבו הערלים חללי חרב׃
Ezekiel 32:22 שׁם אשׁור וכל קהלה סביבותיו קברתיו כלם חללים הנפלים בחרב׃
Ezekiel 32:23 אשׁר נתנו קברתיה בירכתי בור ויהי קהלה סביבות קברתה כלם חללים נפלים בחרב אשׁר נתנו חתית בארץ חיים׃
Ezekiel 32:24 שׁם עילם וכל המונה סביבות קברתה כלם חללים הנפלים בחרב אשׁר ירדו ערלים אל ארץ תחתיות אשׁר נתנו חתיתם בארץ חיים וישׂאו כלמתם את יורדי בור׃
Ezekiel 32:25 בתוך חללים נתנו משׁכב לה בכל המונה סביבותיו קברתה כלם ערלים חללי חרב כי נתן חתיתם בארץ חיים וישׂאו כלמתם את יורדי בור בתוך חללים נתן׃
Ezekiel 32:26 שׁם משׁך תבל וכל המונה סביבותיו קברותיה כלם ערלים מחללי חרב כי נתנו חתיתם בארץ חיים׃
Ezekiel 32:27 ולא ישׁכבו את גבורים נפלים מערלים אשׁר ירדו שׁאול בכלי מלחמתם ויתנו את חרבותם תחת ראשׁיהם ותהי עונתם על עצמותם כי חתית גבורים בארץ חיים׃
Ezekiel 32:28 ואתה בתוך ערלים תשׁבר ותשׁכב את חללי חרב׃
Ezekiel 32:29 שׁמה אדום מלכיה וכל נשׂיאיה אשׁר נתנו בגבורתם את חללי חרב המה את ערלים ישׁכבו ואת ירדי בור׃
Ezekiel 32:30 שׁמה נסיכי צפון כלם וכל צדני אשׁר ירדו את חללים בחתיתם מגבורתם בושׁים וישׁכבו ערלים את חללי חרב וישׂאו כלמתם את יורדי בור׃
Ezekiel 32:31 אותם יראה פרעה ונחם על כל המונה חללי חרב פרעה וכל חילו נאם אדני יהוה׃
Ezekiel 32:32 כי נתתי את חתיתו בארץ חיים והשׁכב בתוך ערלים את חללי חרב פרעה וכל המונה נאם אדני יהוה׃
Ezekiel 33:1 ויהי דבר יהוה אלי לאמר׃
Ezekiel 33:2 בן אדם דבר אל בני עמך ואמרת אליהם ארץ כי אביא עליה חרב ולקחו עם הארץ אישׁ אחד מקציהם ונתנו אתו להם לצפה׃
Ezekiel 33:3 וראה את החרב באה על הארץ ותקע בשׁופר והזהיר את העם׃
Ezekiel 33:4 ושׁמע השׁמע את קול השׁופר ולא נזהר ותבוא חרב ותקחהו דמו בראשׁו יהיה׃
Ezekiel 33:5 את קול השׁופר שׁמע ולא נזהר דמו בו יהיה והוא נזהר נפשׁו מלט׃
Ezekiel 33:6 והצפה כי יראה את החרב באה ולא תקע בשׁופר והעם לא נזהר ותבוא חרב ותקח מהם נפשׁ הוא בעונו נלקח ודמו מיד הצפה אדרשׁ׃
Ezekiel 33:7 ואתה בן אדם צפה נתתיך לבית ישׂראל ושׁמעת מפי דבר והזהרת אתם ממני׃
Ezekiel 33:8 באמרי לרשׁע רשׁע מות תמות ולא דברת להזהיר רשׁע מדרכו הוא רשׁע בעונו ימות ודמו מידך אבקשׁ׃
Ezekiel 33:9 ואתה כי הזהרת רשׁע מדרכו לשׁוב ממנה ולא שׁב מדרכו הוא בעונו ימות ואתה נפשׁך הצלת׃
Ezekiel 33:10 ואתה בן אדם אמר אל בית ישׂראל כן אמרתם לאמר כי פשׁעינו וחטאתינו עלינו ובם אנחנו נמקים ואיך נחיה׃
Ezekiel 33:11 אמר אליהם חי אני נאם אדני יהוה אם אחפץ במות הרשׁע כי אם בשׁוב רשׁע מדרכו וחיה שׁובו שׁובו מדרכיכם הרעים ולמה תמותו בית ישׂראל׃
Ezekiel 33:12 ואתה בן אדם אמר אל בני עמך צדקת הצדיק לא תצילנו ביום פשׁעו ורשׁעת הרשׁע לא יכשׁל בה ביום שׁובו מרשׁעו וצדיק לא יוכל לחיות בה ביום חטאתו׃
Ezekiel 33:13 באמרי לצדיק חיה יחיה והוא בטח על צדקתו ועשׂה עול כל צדקתו לא תזכרנה ובעולו אשׁר עשׂה בו ימות׃
Ezekiel 33:14 ובאמרי לרשׁע מות תמות ושׁב מחטאתו ועשׂה משׁפט וצדקה׃
Ezekiel 33:15 חבל ישׁיב רשׁע גזלה ישׁלם בחקות החיים הלך לבלתי עשׂות עול חיו יחיה לא ימות׃
Ezekiel 33:16 כל חטאתו אשׁר חטא לא תזכרנה לו משׁפט וצדקה עשׂה חיו יחיה׃
Ezekiel 33:17 ואמרו בני עמך לא יתכן דרך אדני והמה דרכם לא יתכן׃
Ezekiel 33:18 בשׁוב צדיק מצדקתו ועשׂה עול ומת׃
Ezekiel 33:19 ובשׁוב רשׁע מרשׁעתו ועשׂה משׁפט וצדקה עליהם הוא יחיה׃
Ezekiel 33:20 ואמרתם לא יתכן דרך אדני אישׁ כדרכיו אשׁפוט אתכם בית ישׂראל׃
Ezekiel 33:21 ויהי בשׁתי עשׂרה שׁנה בעשׂרי בחמשׁה לחדשׁ לגלותנו בא אלי הפליט מירושׁלם לאמר הכתה העיר׃
Ezekiel 33:22 ויד יהוה היתה אלי בערב לפני בוא הפליט ויפתח את פי עד בוא אלי בבקר ויפתח פי ולא נאלמתי עוד׃
Ezekiel 33:23 ויהי דבר יהוה אלי לאמר׃
Ezekiel 33:24 בן אדם ישׁבי החרבות האלה על אדמת ישׂראל אמרים לאמר אחד היה אברהם ויירשׁ את הארץ ואנחנו רבים לנו נתנה הארץ למורשׁה׃
Ezekiel 33:25 לכן אמר אליהם כה אמר אדני יהוה על הדם תאכלו ועינכם תשׂאו אל גלוליכם ודם תשׁפכו והארץ תירשׁו׃
Ezekiel 33:26 עמדתם על חרבכם עשׂיתן תועבה ואישׁ את אשׁת רעהו טמאתם והארץ תירשׁו׃
Ezekiel 33:27 כה תאמר אלהם כה אמר אדני יהוה חי אני אם לא אשׁר בחרבות בחרב יפלו ואשׁר על פני השׂדה לחיה נתתיו לאכלו ואשׁר במצדות ובמערות בדבר ימותו׃
Ezekiel 33:28 ונתתי את הארץ שׁממה ומשׁמה ונשׁבת גאון עזה ושׁממו הרי ישׂראל מאין עובר׃
Ezekiel 33:29 וידעו כי אני יהוה בתתי את הארץ שׁממה ומשׁמה על כל תועבתם אשׁר עשׂו׃
Ezekiel 33:30 ואתה בן אדם בני עמך הנדברים בך אצל הקירות ובפתחי הבתים ודבר חד את אחד אישׁ את אחיו לאמר באו נא ושׁמעו מה הדבר היוצא מאת יהוה׃
Ezekiel 33:31 ויבואו אליך כמבוא עם וישׁבו לפניך עמי ושׁמעו את דבריך ואותם לא יעשׂו כי עגבים בפיהם המה עשׂים אחרי בצעם לבם הלך׃
Ezekiel 33:32 והנך להם כשׁיר עגבים יפה קול ומטב נגן ושׁמעו את דבריך ועשׂים אינם אותם׃
Ezekiel 33:33 ובבאה הנה באה וידעו כי נביא היה בתוכם׃
Ezekiel 34:1 ויהי דבר יהוה אלי לאמר׃
Ezekiel 34:2 בן אדם הנבא על רועי ישׂראל הנבא ואמרת אליהם לרעים כה אמר אדני יהוה הוי רעי ישׂראל אשׁר היו רעים אותם הלוא הצאן ירעו הרעים׃
Ezekiel 34:3 את החלב תאכלו ואת הצמר תלבשׁו הבריאה תזבחו הצאן לא תרעו׃
Ezekiel 34:4 את הנחלות לא חזקתם ואת החולה לא רפאתם ולנשׁברת לא חבשׁתם ואת הנדחת לא השׁבתם ואת האבדת לא בקשׁתם ובחזקה רדיתם אתם ובפרך׃
Ezekiel 34:5 ותפוצינה מבלי רעה ותהיינה לאכלה לכל חית השׂדה ותפוצינה׃
Ezekiel 34:6 ישׁגו צאני בכל ההרים ועל כל גבעה רמה ועל כל פני הארץ נפצו צאני ואין דורשׁ ואין מבקשׁ׃
Ezekiel 34:7 לכן רעים שׁמעו את דבר יהוה׃
Ezekiel 34:8 חי אני נאם אדני יהוה אם לא יען היות צאני לבז ותהיינה צאני לאכלה לכל חית השׂדה מאין רעה ולא דרשׁו רעי את צאני וירעו הרעים אותם ואת צאני לא רעו׃
Ezekiel 34:9 לכן הרעים שׁמעו דבר יהוה׃
Ezekiel 34:10 כה אמר אדני יהוה הנני אל הרעים ודרשׁתי את צאני מידם והשׁבתים מרעות צאן ולא ירעו עוד הרעים אותם והצלתי צאני מפיהם ולא תהיין להם לאכלה׃
Ezekiel 34:11 כי כה אמר אדני יהוה הנני אני ודרשׁתי את צאני ובקרתים׃
Ezekiel 34:12 כבקרת רעה עדרו ביום היותו בתוך צאנו נפרשׁות כן אבקר את צאני והצלתי אתהם מכל המקומת אשׁר נפצו שׁם ביום ענן וערפל׃
Ezekiel 34:13 והוצאתים מן העמים וקבצתים מן הארצות והביאתים אל אדמתם ורעיתים אל הרי ישׂראל באפיקים ובכל מושׁבי הארץ׃
Ezekiel 34:14 במרעה טוב ארעה אתם ובהרי מרום ישׂראל יהיה נוהם שׁם תרבצנה בנוה טוב ומרעה שׁמן תרעינה אל הרי ישׂראל׃
Ezekiel 34:15 אני ארעה צאני ואני ארביצם נאם אדני יהוה׃
Ezekiel 34:16 את האבדת אבקשׁ ואת הנדחת אשׁיב ולנשׁברת אחבשׁ ואת החולה אחזק ואת השׁמנה ואת החזקה אשׁמיד ארענה במשׁפט׃
Ezekiel 34:17 ואתנה צאני כה אמר אדני יהוה הנני שׁפט בין שׂה לשׂה לאילים ולעתודים׃
Ezekiel 34:18 המעט מכם המרעה הטוב תרעו ויתר מרעיכם תרמסו ברגליכם ומשׁקע מים תשׁתו ואת הנותרים ברגליכם תרפשׂון׃
Ezekiel 34:19 וצאני מרמס רגליכם תרעינה ומרפשׂ רגליכם תשׁתינה׃
Ezekiel 34:20 לכן כה אמר אדני יהוה אליהם הנני אני ושׁפטתי בין שׂה בריה ובין שׂה רזה׃
Ezekiel 34:21 יען בצד ובכתף תהדפו ובקרניכם תנגחו כל הנחלות עד אשׁר הפיצותם אותנה אל החוצה׃
Ezekiel 34:22 והושׁעתי לצאני ולא תהיינה עוד לבז ושׁפטתי בין שׂה לשׂה׃
Ezekiel 34:23 והקמתי עליהם רעה אחד ורעה אתהן את עבדי דויד הוא ירעה אתם והוא יהיה להן לרעה׃
Ezekiel 34:24 ואני יהוה אהיה להם לאלהים ועבדי דוד נשׂיא בתוכם אני יהוה דברתי׃
Ezekiel 34:25 וכרתי להם ברית שׁלום והשׁבתי חיה רעה מן הארץ וישׁבו במדבר לבטח וישׁנו ביערים׃
Ezekiel 34:26 ונתתי אותם וסביבות גבעתי ברכה והורדתי הגשׁם בעתו גשׁמי ברכה יהיו׃
Ezekiel 34:27 ונתן עץ השׂדה את פריו והארץ תתן יבולה והיו על אדמתם לבטח וידעו כי אני יהוה בשׁברי את מטות עלם והצלתים מיד העבדים׃
Ezekiel 34:28 ולא יהיו עוד בז לגוים וחית הארץ לא תאכלם וישׁבו לבטח ואין מחריד׃
Ezekiel 34:29 והקמתי להם מטע לשׁם ולא יהיו עוד אספי רעב בארץ ולא ישׂאו עוד כלמת הגוים׃
Ezekiel 34:30 וידעו כי אני יהוה אלהיהם אתם והמה עמי בית ישׂראל נאם אדני יהוה׃
Ezekiel 34:31 ואתן צאני צאן מרעיתי אדם אתם אני אלהיכם נאם אדני יהוה׃
Ezekiel 35:1 ויהי דבר יהוה אלי לאמר׃
Ezekiel 35:2 בן אדם שׂים פניך על הר שׂעיר והנבא עליו׃
Ezekiel 35:3 ואמרת לו כה אמר אדני יהוה הנני אליך הר שׂעיר ונטיתי ידי עליך ונתתיך שׁממה ומשׁמה׃
Ezekiel 35:4 עריך חרבה אשׂים ואתה שׁממה תהיה וידעת כי אני יהוה׃
Ezekiel 35:5 יען היות לך איבת עולם ותגר את בני ישׂראל על ידי חרב בעת אידם בעת עון קץ׃
Ezekiel 35:6 לכן חי אני נאם אדני יהוה כי לדם אעשׂך ודם ירדפך אם לא דם שׂנאת ודם ירדפך׃
Ezekiel 35:7 ונתתי את הר שׂעיר לשׁממה ושׁממה והכרתי ממנו עבר ושׁב׃
Ezekiel 35:8 ומלאתי את הריו חלליו גבעותיך וגאותיך וכל אפיקיך חללי חרב יפלו׃
Ezekiel 35:9 שׁממות עולם אתנך ועריך לא תישׁבנה וידעתם כי אני יהוה׃
Ezekiel 35:10 יען אמרך את שׁני הגוים ואת שׁתי הארצות לי תהיינה וירשׁנוה ויהוה שׁם היה׃
Ezekiel 35:11 לכן חי אני נאם אדני יהוה ועשׂיתי כאפך וכקנאתך אשׁר עשׂיתה משׂנאתיך בם ונודעתי בם כאשׁר אשׁפטך׃
Ezekiel 35:12 וידעת כי אני יהוה שׁמעתי את כל נאצותיך אשׁר אמרת על הרי ישׂראל לאמר שׁממה לנו נתנו לאכלה׃
Ezekiel 35:13 ותגדילו עלי בפיכם והעתרתם עלי דבריכם אני שׁמעתי׃
Ezekiel 35:14 כה אמר אדני יהוה כשׂמח כל הארץ שׁממה אעשׂה׃
Ezekiel 35:15 כשׂמחתך לנחלת בית ישׂראל על אשׁר שׁממה כן אעשׂה לך שׁממה תהיה הר שׂעיר וכל אדום כלה וידעו כי אני יהוה׃
Ezekiel 36:1 ואתה בן אדם הנבא אל הרי ישׂראל ואמרת הרי ישׂראל שׁמעו דבר יהוה׃
Ezekiel 36:2 כה אמר אדני יהוה יען אמר האויב עליכם האח ובמות עולם למורשׁה היתה׃
Ezekiel 36:3 לכן הנבא ואמרת כה אמר אדני יהוה יען ביען שׁמות ושׁאף אתכם מסביב להיותכם מורשׁה לשׁארית הגוים ותעלו על שׂפת לשׁון ודבת עם׃
Ezekiel 36:4 לכן הרי ישׂראל שׁמעו דבר אדני יהוה כה אמר אדני יהוה להרים ולגבעות לאפיקים ולגאיות ולחרבות השׁממות ולערים הנעזבות אשׁר היו לבז וללעג לשׁארית הגוים אשׁר מסביב׃
Ezekiel 36:5 לכן כה אמר אדני יהוה אם לא באשׁ קנאתי דברתי על שׁארית הגוים ועל אדום כלא אשׁר נתנו את ארצי להם למורשׁה בשׂמחת כל לבב בשׁאט נפשׁ למען מגרשׁה לבז׃
Ezekiel 36:6 לכן הנבא על אדמת ישׂראל ואמרת להרים ולגבעות לאפיקים ולגאיות כה אמר אדני יהוה הנני בקנאתי ובחמתי דברתי יען כלמת גוים נשׂאתם׃
Ezekiel 36:7 לכן כה אמר אדני יהוה אני נשׂאתי את ידי אם לא הגוים אשׁר לכם מסביב המה כלמתם ישׂאו׃
Ezekiel 36:8 ואתם הרי ישׂראל ענפכם תתנו ופריכם תשׂאו לעמי ישׂראל כי קרבו לבוא׃
Ezekiel 36:9 כי הנני אליכם ופניתי אליכם ונעבדתם ונזרעתם׃
Ezekiel 36:10 והרביתי עליכם אדם כל בית ישׂראל כלה ונשׁבו הערים והחרבות תבנינה׃
Ezekiel 36:11 והרביתי עליכם אדם ובהמה ורבו ופרו והושׁבתי אתכם כקדמותיכם והטבתי מראשׁתיכם וידעתם כי אני יהוה׃
Ezekiel 36:12 והולכתי עליכם אדם את עמי ישׂראל וירשׁוך והיית להם לנחלה ולא תוסף עוד לשׁכלם׃
Ezekiel 36:13 כה אמר אדני יהוה יען אמרים לכם אכלת אדם אתי ומשׁכלת גויך היית׃
Ezekiel 36:14 לכן אדם לא תאכלי עוד וגויך לא תכשׁלי עוד נאם אדני יהוה׃
Ezekiel 36:15 ולא אשׁמיע אליך עוד כלמת הגוים וחרפת עמים לא תשׂאי עוד וגויך לא תכשׁלי עוד נאם אדני יהוה׃
Ezekiel 36:16 ויהי דבר יהוה אלי לאמר׃
Ezekiel 36:17 בן אדם בית ישׂראל ישׁבים על אדמתם ויטמאו אותה בדרכם ובעלילותם כטמאת הנדה היתה דרכם לפני׃
Ezekiel 36:18 ואשׁפך חמתי עליהם על הדם אשׁר שׁפכו על הארץ ובגלוליהם טמאוה׃
Ezekiel 36:19 ואפיץ אתם בגוים ויזרו בארצות כדרכם וכעלילותם שׁפטתים׃
Ezekiel 36:20 ויבוא אל הגוים אשׁר באו שׁם ויחללו את שׁם קדשׁי באמר להם עם יהוה אלה ומארצו יצאו׃
Ezekiel 36:21 ואחמל על שׁם קדשׁי אשׁר חללוהו בית ישׂראל בגוים אשׁר באו שׁמה׃
Ezekiel 36:22 לכן אמר לבית ישׂראל כה אמר אדני יהוה לא למענכם אני עשׂה בית ישׂראל כי אם לשׁם קדשׁי אשׁר חללתם בגוים אשׁר באתם שׁם׃
Ezekiel 36:23 וקדשׁתי את שׁמי הגדול המחלל בגוים אשׁר חללתם בתוכם וידעו הגוים כי אני יהוה נאם אדני יהוה בהקדשׁי בכם לעיניהם׃
Ezekiel 36:24 ולקחתי אתכם מן הגוים וקבצתי אתכם מכל הארצות והבאתי אתכם אל אדמתכם׃
Ezekiel 36:25 וזרקתי עליכם מים טהורים וטהרתם מכל טמאותיכם ומכל גלוליכם אטהר אתכם׃
Ezekiel 36:26 ונתתי לכם לב חדשׁ ורוח חדשׁה אתן בקרבכם והסרתי את לב האבן מבשׂרכם ונתתי לכם לב בשׂר׃
Ezekiel 36:27 ואת רוחי אתן בקרבכם ועשׂיתי את אשׁר בחקי תלכו ומשׁפטי תשׁמרו ועשׂיתם׃
Ezekiel 36:28 וישׁבתם בארץ אשׁר נתתי לאבתיכם והייתם לי לעם ואנכי אהיה לכם לאלהים׃
Ezekiel 36:29 והושׁעתי אתכם מכל טמאותיכם וקראתי אל הדגן והרביתי אתו ולא אתן עליכם רעב׃
Ezekiel 36:30 והרביתי את פרי העץ ותנובת השׂדה למען אשׁר לא תקחו עוד חרפת רעב בגוים׃
Ezekiel 36:31 וזכרתם את דרכיכם הרעים ומעלליכם אשׁר לא טובים ונקטתם בפניכם על עונתיכם ועל תועבותיכם׃
Ezekiel 36:32 לא למענכם אני עשׂה נאם אדני יהוה יודע לכם בושׁו והכלמו מדרכיכם בית ישׂראל׃
Ezekiel 36:33 כה אמר אדני יהוה ביום טהרי אתכם מכל עונותיכם והושׁבתי את הערים ונבנו החרבות׃
Ezekiel 36:34 והארץ הנשׁמה תעבד תחת אשׁר היתה שׁממה לעיני כל עובר׃
Ezekiel 36:35 ואמרו הארץ הלזו הנשׁמה היתה כגן עדן והערים החרבות והנשׁמות והנהרסות בצורות ישׁבו׃
Ezekiel 36:36 וידעו הגוים אשׁר ישׁארו סביבותיכם כי אני יהוה בניתי הנהרסות נטעתי הנשׁמה אני יהוה דברתי ועשׂיתי׃
Ezekiel 36:37 כה אמר אדני יהוה עוד זאת אדרשׁ לבית ישׂראל לעשׂות להם ארבה אתם כצאן אדם׃
Ezekiel 36:38 כצאן קדשׁים כצאן ירושׁלם במועדיה כן תהיינה הערים החרבות מלאות צאן אדם וידעו כי אני יהוה׃
Ezekiel 37:1 היתה עלי יד יהוה ויוצאני ברוח יהוה ויניחני בתוך הבקעה והיא מלאה עצמות׃
Ezekiel 37:2 והעבירני עליהם סביב סביב והנה רבות מאד על פני הבקעה והנה יבשׁות מאד׃
Ezekiel 37:3 ויאמר אלי בן אדם התחיינה העצמות האלה ואמר אדני יהוה אתה ידעת׃
Ezekiel 37:4 ויאמר אלי הנבא על העצמות האלה ואמרת אליהם העצמות היבשׁות שׁמעו דבר יהוה׃
Ezekiel 37:5 כה אמר אדני יהוה לעצמות האלה הנה אני מביא בכם רוח וחייתם׃
Ezekiel 37:6 ונתתי עליכם גדים והעלתי עליכם בשׂר וקרמתי עליכם עור ונתתי בכם רוח וחייתם וידעתם כי אני יהוה׃
Ezekiel 37:7 ונבאתי כאשׁר צויתי ויהי קול כהנבאי והנה רעשׁ ותקרבו עצמות עצם אל עצמו׃
Ezekiel 37:8 וראיתי והנה עליהם גדים ובשׂר עלה ויקרם עליהם עור מלמעלה ורוח אין׃
Ezekiel 37:9 ויאמר אלי הנבא אל הרוח הנבא בן אדם ואמרת אל הרוח כה אמר אדני יהוה מארבע רוחות באי הרוח ופחי בהרוגים האלה ויחיו׃
Ezekiel 37:10 והנבאתי כאשׁר צוני ותבוא בהם הרוח ויחיו ויעמדו על רגליהם חיל גדול מאד מאד׃
Ezekiel 37:11 ויאמר אלי בן אדם העצמות האלה כל בית ישׂראל המה הנה אמרים יבשׁו עצמותינו ואבדה תקותנו נגזרנו׃
Ezekiel 37:12 לכן הנבא ואמרת אליהם כה אמר אדני יהוה הנה אני פתח את קברותיכם והעליתי אתכם מקברותיכם עמי והבאתי אתכם אל אדמת ישׂראל׃
Ezekiel 37:13 וידעתם כי אני יהוה בפתחי את קברותיכם ובהעלותי אתכם מקברותיכם עמי׃
Ezekiel 37:14 ונתתי רוחי בכם וחייתם והנחתי אתכם על אדמתכם וידעתם כי אני יהוה דברתי ועשׂיתי נאם יהוה׃
Ezekiel 37:15 ויהי דבר יהוה אלי לאמר׃
Ezekiel 37:16 ואתה בן אדם קח לך עץ אחד וכתב עליו ליהודה ולבני ישׂראל חברו ולקח עץ אחד וכתוב עליו ליוסף עץ אפרים וכל בית ישׂראל חברו׃
Ezekiel 37:17 וקרב אתם אחד אל אחד לך לעץ אחד והיו לאחדים בידך׃
Ezekiel 37:18 וכאשׁר יאמרו אליך בני עמך לאמר הלוא תגיד לנו מה אלה׃
Ezekiel 37:19 דבר אלהם כה אמר אדני יהוה הנה אני לקח את עץ יוסף אשׁר ביד אפרים ושׁבטי ישׂראל חברו ונתתי אותם עליו את עץ יהודה ועשׂיתם לעץ אחד והיו אחד בידי׃
Ezekiel 37:20 והיו העצים אשׁר תכתב עליהם בידך לעיניהם׃
Ezekiel 37:21 ודבר אליהם כה אמר אדני יהוה הנה אני לקח את בני ישׂראל מבין הגוים אשׁר הלכו שׁם וקבצתי אתם מסביב והבאתי אותם אל אדמתם׃
Ezekiel 37:22 ועשׂיתי אתם לגוי אחד בארץ בהרי ישׂראל ומלך אחד יהיה לכלם למלך ולא יהיה עוד לשׁני גוים ולא יחצו עוד לשׁתי ממלכות עוד׃
Ezekiel 37:23 ולא יטמאו עוד בגלוליהם ובשׁקוציהם ובכל פשׁעיהם והושׁעתי אתם מכל מושׁבתיהם אשׁר חטאו בהם וטהרתי אותם והיו לי לעם ואני אהיה להם לאלהים׃
Ezekiel 37:24 ועבדי דוד מלך עליהם ורועה אחד יהיה לכלם ובמשׁפטי ילכו וחקתי ישׁמרו ועשׂו אותם׃
Ezekiel 37:25 וישׁבו על הארץ אשׁר נתתי לעבדי ליעקב אשׁר ישׁבו בה אבותיכם וישׁבו עליה המה ובניהם ובני בניהם עד עולם ודוד עבדי נשׂיא להם לעולם׃
Ezekiel 37:26 וכרתי להם ברית שׁלום ברית עולם יהיה אותם ונתתים והרביתי אותם ונתתי את מקדשׁי בתוכם לעולם׃
Ezekiel 37:27 והיה משׁכני עליהם והייתי להם לאלהים והמה יהיו לי לעם׃
Ezekiel 37:28 וידעו הגוים כי אני יהוה מקדשׁ את ישׂראל בהיות מקדשׁי בתוכם לעולם׃
Ezekiel 38:1 ויהי דבר יהוה אלי לאמר׃
Ezekiel 38:2 בן אדם שׂים פניך אל גוג ארץ המגוג נשׂיא ראשׁ משׁך ותבל והנבא עליו׃
Ezekiel 38:3 ואמרת כה אמר אדני יהוה הנני אליך גוג נשׂיא ראשׁ משׁך ותבל׃
Ezekiel 38:4 ושׁובבתיך ונתתי חחים בלחייך והוצאתי אותך ואת כל חילך סוסים ופרשׁים לבשׁי מכלול כלם קהל רב צנה ומגן תפשׂי חרבות כלם׃
Ezekiel 38:5 פרס כושׁ ופוט אתם כלם מגן וכובע׃
Ezekiel 38:6 גמר וכל אגפיה בית תוגרמה ירכתי צפון ואת כל אגפיו עמים רבים אתך׃
Ezekiel 38:7 הכן והכן לך אתה וכל קהלך הנקהלים עליך והיית להם למשׁמר׃
Ezekiel 38:8 מימים רבים תפקד באחרית השׁנים תבוא אל ארץ משׁובבת מחרב מקבצת מעמים רבים על הרי ישׂראל אשׁר היו לחרבה תמיד והיא מעמים הוצאה וישׁבו לבטח כלם׃
Ezekiel 38:9 ועלית כשׁאה תבוא כענן לכסות הארץ תהיה אתה וכל אגפיך ועמים רבים אותך׃
Ezekiel 38:10 כה אמר אדני יהוה והיה ביום ההוא יעלו דברים על לבבך וחשׁבת מחשׁבת רעה׃
Ezekiel 38:11 ואמרת אעלה על ארץ פרזות אבוא השׁקטים ישׁבי לבטח כלם ישׁבים באין חומה ובריח ודלתים אין׃
Ezekiel 38:12 לשׁלל שׁלל ולבז בז להשׁיב ידך על חרבות נושׁבת ואל עם מאסף מגוים עשׂה מקנה וקנין ישׁבי על טבור הארץ׃
Ezekiel 38:13 שׁבא ודדן וסחרי תרשׁישׁ וכל כפריה יאמרו לך הלשׁלל שׁלל אתה בא הלבז בז הקהלת קהלך לשׂאת כסף וזהב לקחת מקנה וקנין לשׁלל שׁלל גדול׃
Ezekiel 38:14 לכן הנבא בן אדם ואמרת לגוג כה אמר אדני יהוה הלוא ביום ההוא בשׁבת עמי ישׂראל לבטח תדע׃
Ezekiel 38:15 ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב׃
Ezekiel 38:16 ועלית על עמי ישׂראל כענן לכסות הארץ באחרית הימים תהיה והבאותיך על ארצי למען דעת הגוים אתי בהקדשׁי בך לעיניהם גוג׃
Ezekiel 38:17 כה אמר אדני יהוה האתה הוא אשׁר דברתי בימים קדמונים ביד עבדי נביאי ישׂראל הנבאים בימים ההם שׁנים להביא אתך עליהם׃
Ezekiel 38:18 והיה ביום ההוא ביום בוא גוג על אדמת ישׂראל נאם אדני יהוה תעלה חמתי באפי׃
Ezekiel 38:19 ובקנאתי באשׁ עברתי דברתי אם לא ביום ההוא יהיה רעשׁ גדול על אדמת ישׂראל׃
Ezekiel 38:20 ורעשׁו מפני דגי הים ועוף השׁמים וחית השׂדה וכל הרמשׂ הרמשׂ על האדמה וכל האדם אשׁר על פני האדמה ונהרסו ההרים ונפלו המדרגות וכל חומה לארץ תפול׃
Ezekiel 38:21 וקראתי עליו לכל הרי חרב נאם אדני יהוה חרב אישׁ באחיו תהיה׃
Ezekiel 38:22 ונשׁפטתי אתו בדבר ובדם וגשׁם שׁוטף ואבני אלגבישׁ אשׁ וגפרית אמטיר עליו ועל אגפיו ועל עמים רבים אשׁר אתו׃
Ezekiel 38:23 והתגדלתי והתקדשׁתי ונודעתי לעיני גוים רבים וידעו כי אני יהוה׃
Ezekiel 39:1 ואתה בן אדם הנבא על גוג ואמרת כה אמר אדני יהוה הנני אליך גוג נשׂיא ראשׁ משׁך ותבל׃
Ezekiel 39:2 ושׁבבתיך ושׁשׁאתיך והעליתיך מירכתי צפון והבאותך על הרי ישׂראל׃
Ezekiel 39:3 והכיתי קשׁתך מיד שׂמאולך וחציך מיד ימינך אפיל׃
Ezekiel 39:4 על הרי ישׂראל תפול אתה וכל אגפיך ועמים אשׁר אתך לעיט צפור כל כנף וחית השׂדה נתתיך לאכלה׃
Ezekiel 39:5 על פני השׂדה תפול כי אני דברתי נאם אדני יהוה׃
Ezekiel 39:6 ושׁלחתי אשׁ במגוג ובישׁבי האיים לבטח וידעו כי אני יהוה׃
Ezekiel 39:7 ואת שׁם קדשׁי אודיע בתוך עמי ישׂראל ולא אחל את שׁם קדשׁי עוד וידעו הגוים כי אני יהוה קדושׁ בישׂראל׃
Ezekiel 39:8 הנה באה ונהיתה נאם אדני יהוה הוא היום אשׁר דברתי׃
Ezekiel 39:9 ויצאו ישׁבי ערי ישׂראל ובערו והשׂיקו בנשׁק ומגן וצנה בקשׁת ובחצים ובמקל יד וברמח ובערו בהם אשׁ שׁבע שׁנים׃
Ezekiel 39:10 ולא ישׂאו עצים מן השׂדה ולא יחטבו מן היערים כי בנשׁק יבערו אשׁ ושׁללו את שׁלליהם ובזזו את בזזיהם נאם אדני יהוה׃
Ezekiel 39:11 והיה ביום ההוא אתן לגוג מקום שׁם קבר בישׂראל גי העברים קדמת הים וחסמת היא את העברים וקברו שׁם את גוג ואת כל המונה וקראו גיא המון גוג׃
Ezekiel 39:12 וקברום בית ישׂראל למען טהר את הארץ שׁבעה חדשׁים׃
Ezekiel 39:13 וקברו כל עם הארץ והיה להם לשׁם יום הכבדי נאם אדני יהוה׃
Ezekiel 39:14 ואנשׁי תמיד יבדילו עברים בארץ מקברים את העברים את הנותרים על פני הארץ לטהרה מקצה שׁבעה חדשׁים יחקרו׃
Ezekiel 39:15 ועברו העברים בארץ וראה עצם אדם ובנה אצלו ציון עד קברו אתו המקברים אל גיא המון גוג׃
Ezekiel 39:16 וגם שׁם עיר המונה וטהרו הארץ׃
Ezekiel 39:17 ואתה בן אדם כה אמר אדני יהוה אמר לצפור כל כנף ולכל חית השׂדה הקבצו ובאו האספו מסביב על זבחי אשׁר אני זבח לכם זבח גדול על הרי ישׂראל ואכלתם בשׂר ושׁתיתם דם׃
Ezekiel 39:18 בשׂר גבורים תאכלו ודם נשׂיאי הארץ תשׁתו אילים כרים ועתודים פרים מריאי בשׁן כלם׃
Ezekiel 39:19 ואכלתם חלב לשׂבעה ושׁתיתם דם לשׁכרון מזבחי אשׁר זבחתי׃
Ezekiel 39:20 ושׂבעתם על שׁלחני סוס ורכב גבור וכל אישׁ מלחמה נאם אדני יהוה׃
Ezekiel 39:21 ונתתי את כבודי בגוים וראו כל הגוים את משׁפטי אשׁר עשׂיתי ואת ידי אשׁר שׂמתי׃
Ezekiel 39:22 וידעו בית ישׂראל כי אני יהוה אלהיהם מן היום ההוא והלאה׃
Ezekiel 39:23 וידעו הגוים כי בעונם גלו בית ישׂראל על אשׁר מעלו בי ואסתר פני מהם ואתנם ביד צריהם ויפלו בחרב כלם׃
Ezekiel 39:24 כטמאתם וכפשׁעיהם עשׂיתי אתם ואסתר פני מהם׃
Ezekiel 39:25 לכן כה אמר אדני יהוה עתה אשׁיב את שׁבית יעקב ורחמתי כל בית ישׂראל וקנאתי לשׁם קדשׁי׃
Ezekiel 39:26 ונשׂו את כלמתם ואת כל מעלם אשׁר מעלו בי בשׁבתם על אדמתם לבטח ואין מחריד׃
Ezekiel 39:27 בשׁובבי אותם מן העמים וקבצתי אתם מארצות איביהם ונקדשׁתי בם לעיני הגוים רבים׃
Ezekiel 39:28 וידעו כי אני יהוה אלהיהם בהגלותי אתם אל הגוים וכנסתים על אדמתם ולא אותיר עוד מהם שׁם׃
Ezekiel 39:29 ולא אסתיר עוד פני מהם אשׁר שׁפכתי את רוחי על בית ישׂראל נאם אדני יהוה׃
Ezekiel 40:1 בעשׂרים וחמשׁ שׁנה לגלותנו בראשׁ השׁנה בעשׂור לחדשׁ בארבע עשׂרה שׁנה אחר אשׁר הכתה העיר בעצם היום הזה היתה עלי יד יהוה ויבא אתי שׁמה׃
Ezekiel 40:2 במראות אלהים הביאני אל ארץ ישׂראל ויניחני אל הר גבה מאד ועליו כמבנה עיר מנגב׃
Ezekiel 40:3 ויביא אותי שׁמה והנה אישׁ מראהו כמראה נחשׁת ופתיל פשׁתים בידו וקנה המדה והוא עמד בשׁער׃
Ezekiel 40:4 וידבר אלי האישׁ בן אדם ראה בעיניך ובאזניך שׁמע ושׂים לבך לכל אשׁר אני מראה אותך כי למען הראותכה הבאתה הנה הגד את כל אשׁר אתה ראה לבית ישׂראל׃
Ezekiel 40:5 והנה חומה מחוץ לבית סביב סביב וביד האישׁ קנה המדה שׁשׁ אמות באמה וטפח וימד את רחב הבנין קנה אחד וקומה קנה אחד׃
Ezekiel 40:6 ויבוא אל שׁער אשׁר פניו דרך הקדימה ויעל במעלותו וימד את סף השׁער קנה אחד רחב ואת סף אחד קנה אחד רחב׃
Ezekiel 40:7 והתא קנה אחד ארך וקנה אחד רחב ובין התאים חמשׁ אמות וסף השׁער מאצל אולם השׁער מהבית קנה אחד׃
Ezekiel 40:8 וימד את אלם השׁער מהבית קנה אחד׃
Ezekiel 40:9 וימד את אלם השׁער שׁמנה אמות ואילו שׁתים אמות ואלם השׁער מהבית׃
Ezekiel 40:10 ותאי השׁער דרך הקדים שׁלשׁה מפה ושׁלשׁה מפה מדה אחת לשׁלשׁתם ומדה אחת לאילם מפה ומפו׃
Ezekiel 40:11 וימד את רחב פתח השׁער עשׂר אמות ארך השׁער שׁלושׁ עשׂרה אמות׃
Ezekiel 40:12 וגבול לפני התאות אמה אחת ואמה אחת גבול מפה והתא שׁשׁ אמות מפו ושׁשׁ אמות מפו׃
Ezekiel 40:13 וימד את השׁער מגג התא לגגו רחב עשׂרים וחמשׁ אמות פתח נגד פתח׃
Ezekiel 40:14 ויעשׂ את אילים שׁשׁים אמה ואל איל החצר השׁער סביב סביב׃
Ezekiel 40:15 ועל פני השׁער היאתון על לפני אלם השׁער הפנימי חמשׁים אמה׃
Ezekiel 40:16 וחלנות אטמות אל התאים ואל אליהמה לפנימה לשׁער סביב סביב וכן לאלמות וחלונות סביב סביב לפנימה ואל איל תמרים׃
Ezekiel 40:17 ויביאני אל החצר החיצונה והנה לשׁכות ורצפה עשׂוי לחצר סביב סביב שׁלשׁים לשׁכות אל הרצפה׃
Ezekiel 40:18 והרצפה אל כתף השׁערים לעמת ארך השׁערים הרצפה התחתונה׃
Ezekiel 40:19 וימד רחב מלפני השׁער התחתונה לפני החצר הפנימי מחוץ מאה אמה הקדים והצפון׃
Ezekiel 40:20 והשׁער אשׁר פניו דרך הצפון לחצר החיצונה מדד ארכו ורחבו׃
Ezekiel 40:21 ותאו שׁלושׁה מפו ושׁלשׁה מפו ואילו ואלמו היה כמדת השׁער הראשׁון חמשׁים אמה ארכו ורחב חמשׁ ועשׂרים באמה׃
Ezekiel 40:22 וחלונו ואלמו ותמרו כמדת השׁער אשׁר פניו דרך הקדים ובמעלות שׁבע יעלו בו ואילמו לפניהם׃
Ezekiel 40:23 ושׁער לחצר הפנימי נגד השׁער לצפון ולקדים וימד משׁער אל שׁער מאה אמה׃
Ezekiel 40:24 ויולכני דרך הדרום והנה שׁער דרך הדרום ומדד אילו ואילמו כמדות האלה׃
Ezekiel 40:25 וחלונים לו ולאילמו סביב סביב כהחלנות האלה חמשׁים אמה ארך ורחב חמשׁ ועשׂרים אמה׃
Ezekiel 40:26 ומעלות שׁבעה עלותו ואלמו לפניהם ותמרים לו אחד מפו ואחד מפו אל אילו׃
Ezekiel 40:27 ושׁער לחצר הפנימי דרך הדרום וימד משׁער אל השׁער דרך הדרום מאה אמות׃
Ezekiel 40:28 ויביאני אל חצר הפנימי בשׁער הדרום וימד את השׁער הדרום כמדות האלה׃
Ezekiel 40:29 ותאו ואילו ואלמו כמדות האלה וחלונות לו ולאלמו סביב סביב חמשׁים אמה ארך ורחב עשׂרים וחמשׁ אמות׃
Ezekiel 40:30 ואלמות סביב סביב ארך חמשׁ ועשׂרים אמה ורחב חמשׁ אמות׃
Ezekiel 40:31 ואלמו אל חצר החצונה ותמרים אל אילו ומעלות שׁמונה מעלו׃
Ezekiel 40:32 ויביאני אל החצר הפנימי דרך הקדים וימד את השׁער כמדות האלה׃
Ezekiel 40:33 ותאו ואלו ואלמו כמדות האלה וחלונות לו ולאלמו סביב סביב ארך חמשׁים אמה ורחב חמשׁ ועשׂרים אמה׃
Ezekiel 40:34 ואלמו לחצר החיצונה ותמרים אל אלו מפו ומפו ושׁמנה מעלות מעלו׃
Ezekiel 40:35 ויביאני אל שׁער הצפון ומדד כמדות האלה׃
Ezekiel 40:36 תאו אלו ואלמו וחלונות לו סביב סביב ארך חמשׁים אמה ורחב חמשׁ ועשׂרים אמה׃
Ezekiel 40:37 ואילו לחצר החיצונה ותמרים אל אילו מפו ומפו ושׁמנה מעלות מעלו׃
Ezekiel 40:38 ולשׁכה ופתחה באילים השׁערים שׁם ידיחו את העלה׃
Ezekiel 40:39 ובאלם השׁער שׁנים שׁלחנות מפו ושׁנים שׁלחנות מפה לשׁחוט אליהם העולה והחטאת והאשׁם׃
Ezekiel 40:40 ואל הכתף מחוצה לעולה לפתח השׁער הצפונה שׁנים שׁלחנות ואל הכתף האחרת אשׁר לאלם השׁער שׁנים שׁלחנות׃
Ezekiel 40:41 ארבעה שׁלחנות מפה וארבעה שׁלחנות מפה לכתף השׁער שׁמונה שׁלחנות אליהם ישׁחטו׃
Ezekiel 40:42 וארבעה שׁלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את הכלים אשׁר ישׁחטו את העולה בם והזבח׃
Ezekiel 40:43 והשׁפתים טפח אחד מוכנים בבית סביב סביב ואל השׁלחנות בשׂר הקרבן׃
Ezekiel 40:44 ומחוצה לשׁער הפנימי לשׁכות שׁרים בחצר הפנימי אשׁר אל כתף שׁער הצפון ופניהם דרך הדרום אחד אל כתף שׁער הקדים פני דרך הצפן׃
Ezekiel 40:45 וידבר אלי זה הלשׁכה אשׁר פניה דרך הדרום לכהנים שׁמרי משׁמרת הבית׃
Ezekiel 40:46 והלשׁכה אשׁר פניה דרך הצפון לכהנים שׁמרי משׁמרת המזבח המה בני צדוק הקרבים מבני לוי אל יהוה לשׁרתו׃
Ezekiel 40:47 וימד את החצר ארך מאה אמה ורחב מאה אמה מרבעת והמזבח לפני הבית׃
Ezekiel 40:48 ויבאני אל אלם הבית וימד אל אלם חמשׁ אמות מפה וחמשׁ אמות מפה ורחב השׁער שׁלשׁ אמות מפו ושׁלשׁ אמות מפו׃
Ezekiel 40:49 ארך האלם עשׂרים אמה ורחב עשׁתי עשׂרה אמה ובמעלות אשׁר יעלו אליו ועמדים אל האילים אחד מפה ואחד מפה׃
Ezekiel 41:1 ויביאני אל ההיכל וימד את האילים שׁשׁ אמות רחב מפו ושׁשׁ אמות רחב מפו רחב האהל׃
Ezekiel 41:2 ורחב הפתח עשׂר אמות וכתפות הפתח חמשׁ אמות מפו וחמשׁ אמות מפו וימד ארכו ארבעים אמה ורחב עשׂרים אמה׃
Ezekiel 41:3 ובא לפנימה וימד איל הפתח שׁתים אמות והפתח שׁשׁ אמות ורחב הפתח שׁבע אמות׃
Ezekiel 41:4 וימד את ארכו עשׂרים אמה ורחב עשׂרים אמה אל פני ההיכל ויאמר אלי זה קדשׁ הקדשׁים׃
Ezekiel 41:5 וימד קיר הבית שׁשׁ אמות ורחב הצלע ארבע אמות סביב סביב לבית סביב׃
Ezekiel 41:6 והצלעות צלע אל צלע שׁלושׁ ושׁלשׁים פעמים ובאות בקיר אשׁר לבית לצלעות סביב סביב להיות אחוזים ולא יהיו אחוזים בקיר הבית׃
Ezekiel 41:7 ורחבה ונסבה למעלה למעלה לצלעות כי מוסב הבית למעלה למעלה סביב סביב לבית על כן רחב לבית למעלה וכן התחתונה יעלה על העליונה לתיכונה׃
Ezekiel 41:8 וראיתי לבית גבה סביב סביב מיסדות הצלעות מלו הקנה שׁשׁ אמות אצילה׃
Ezekiel 41:9 רחב הקיר אשׁר לצלע אל החוץ חמשׁ אמות ואשׁר מנח בית צלעות אשׁר לבית׃
Ezekiel 41:10 ובין הלשׁכות רחב עשׂרים אמה סביב לבית סביב סביב׃
Ezekiel 41:11 ופתח הצלע למנח פתח אחד דרך הצפון ופתח אחד לדרום ורחב מקום המנח חמשׁ אמות סביב סביב׃
Ezekiel 41:12 והבנין אשׁר אל פני הגזרה פאת דרך הים רחב שׁבעים אמה וקיר הבנין חמשׁ אמות רחב סביב סביב וארכו תשׁעים אמה׃
Ezekiel 41:13 ומדד את הבית ארך מאה אמה והגזרה והבניה וקירותיה ארך מאה אמה׃
Ezekiel 41:14 ורחב פני הבית והגזרה לקדים מאה אמה׃
Ezekiel 41:15 ומדד ארך הבנין אל פני הגזרה אשׁר על אחריה ואתוקיהא מפו ומפו מאה אמה וההיכל הפנימי ואלמי החצר׃
Ezekiel 41:16 הספים והחלונים האטמות והאתיקים סביב לשׁלשׁתם נגד הסף שׂחיף עץ סביב סביב והארץ עד החלנות והחלנות מכסות׃
Ezekiel 41:17 על מעל הפתח ועד הבית הפנימי ולחוץ ואל כל הקיר סביב סביב בפנימי ובחיצון מדות׃
Ezekiel 41:18 ועשׂוי כרובים ותמרים ותמרה בין כרוב לכרוב ושׁנים פנים לכרוב׃
Ezekiel 41:19 ופני אדם אל התמרה מפו ופני כפיר אל התמרה מפו עשׂוי אל כל הבית סביב סביב׃
Ezekiel 41:20 מהארץ עד מעל הפתח הכרובים והתמרים עשׂוים וקיר ההיכל׃
Ezekiel 41:21 ההיכל מזוזת רבעה ופני הקדשׁ המראה כמראה׃
Ezekiel 41:22 המזבח עץ שׁלושׁ אמות גבה וארכו שׁתים אמות ומקצעותיו לו וארכו וקירתיו עץ וידבר אלי זה השׁלחן אשׁר לפני יהוה׃
Ezekiel 41:23 ושׁתים דלתות להיכל ולקדשׁ׃
Ezekiel 41:24 ושׁתים דלתות לדלתות שׁתים מוסבות דלתות שׁתים לדלת אחת ושׁתי דלתות לאחרת׃
Ezekiel 41:25 ועשׂויה אליהן אל דלתות ההיכל כרובים ותמרים כאשׁר עשׂוים לקירות ועב עץ אל פני האולם מהחוץ׃
Ezekiel 41:26 וחלונים אטמות ותמרים מפו ומפו אל כתפות האולם וצלעות הבית והעבים׃
Ezekiel 42:1 ויוצאני אל החצר החיצונה הדרך דרך הצפון ויבאני אל הלשׁכה אשׁר נגד הגזרה ואשׁר נגד הבנין אל הצפון׃
Ezekiel 42:2 אל פני ארך אמות המאה פתח הצפון והרחב חמשׁים אמות׃
Ezekiel 42:3 נגד העשׂרים אשׁר לחצר הפנימי ונגד רצפה אשׁר לחצר החיצונה אתיק אל פני אתיק בשׁלשׁים׃
Ezekiel 42:4 ולפני הלשׁכות מהלך עשׂר אמות רחב אל הפנימית דרך אמה אחת ופתחיהם לצפון׃
Ezekiel 42:5 והלשׁכות העליונת קצרות כי יוכלו אתיקים מהנה מהתחתנות ומהתכנות בנין׃
Ezekiel 42:6 כי משׁלשׁות הנה ואין להן עמודים כעמודי החצרות על כן נאצל מהתחתונות ומהתיכנות מהארץ׃
Ezekiel 42:7 וגדר אשׁר לחוץ לעמת הלשׁכות דרך החצר החצונה אל פני הלשׁכות ארכו חמשׁים אמה׃
Ezekiel 42:8 כי ארך הלשׁכות אשׁר לחצר החצונה חמשׁים אמה והנה על פני ההיכל מאה אמה׃
Ezekiel 42:9 ומתחתה לשׁכות האלה המבוא מהקדים בבאו להנה מהחצר החצנה׃
Ezekiel 42:10 ברחב גדר החצר דרך הקדים אל פני הגזרה ואל פני הבנין לשׁכות׃
Ezekiel 42:11 ודרך לפניהם כמראה הלשׁכות אשׁר דרך הצפון כארכן כן רחבן וכל מוצאיהן וכמשׁפטיהן וכפתחיהן׃
Ezekiel 42:12 וכפתחי הלשׁכות אשׁר דרך הדרום פתח בראשׁ דרך דרך בפני הגדרת הגינה דרך הקדים בבואן׃
Ezekiel 42:13 ויאמר אלי לשׁכות הצפון לשׁכות הדרום אשׁר אל פני הגזרה הנה לשׁכות הקדשׁ אשׁר יאכלו שׁם הכהנים אשׁר קרובים ליהוה קדשׁי הקדשׁים שׁם יניחו קדשׁי הקדשׁים והמנחה והחטאת והאשׁם כי המקום קדשׁ׃
Ezekiel 42:14 בבאם הכהנים ולא יצאו מהקדשׁ אל החצר החיצונה ושׁם יניחו בגדיהם אשׁר ישׁרתו בהן כי קדשׁ הנה ילבשׁו בגדים אחרים וקרבו אל אשׁר לעם׃
Ezekiel 42:15 וכלה את מדות הבית הפנימי והוציאני דרך השׁער אשׁר פניו דרך הקדים ומדדו סביב סביב׃
Ezekiel 42:16 מדד רוח הקדים בקנה המדה חמשׁ אמות קנים בקנה המדה סביב׃
Ezekiel 42:17 מדד רוח הצפון חמשׁ מאות קנים בקנה המדה סביב׃
Ezekiel 42:18 את רוח הדרום מדד חמשׁ מאות קנים בקנה המדה׃
Ezekiel 42:19 סבב אל רוח הים מדד חמשׁ מאות קנים בקנה המדה׃
Ezekiel 42:20 לארבע רוחות מדדו חומה לו סביב סביב ארך חמשׁ מאות ורחב חמשׁ מאות להבדיל בין הקדשׁ לחל׃
Ezekiel 43:1 ויולכני אל השׁער שׁער אשׁר פנה דרך הקדים׃
Ezekiel 43:2 והנה כבוד אלהי ישׂראל בא מדרך הקדים וקולו כקול מים רבים והארץ האירה מכבדו׃
Ezekiel 43:3 וכמראה המראה אשׁר ראיתי כמראה אשׁר ראיתי בבאי לשׁחת את העיר ומראות כמראה אשׁר ראיתי אל נהר כבר ואפל אל פני׃
Ezekiel 43:4 וכבוד יהוה בא אל הבית דרך שׁער אשׁר פניו דרך הקדים׃
Ezekiel 43:5 ותשׂאני רוח ותביאני אל החצר הפנימי והנה מלא כבוד יהוה הבית׃
Ezekiel 43:6 ואשׁמע מדבר אלי מהבית ואישׁ היה עמד אצלי׃
Ezekiel 43:7 ויאמר אלי בן אדם את מקום כסאי ואת מקום כפות רגלי אשׁר אשׁכן שׁם בתוך בני ישׂראל לעולם ולא יטמאו עוד בית ישׂראל שׁם קדשׁי המה ומלכיהם בזנותם ובפגרי מלכיהם במותם׃
Ezekiel 43:8 בתתם ספם את ספי ומזוזתם אצל מזוזתי והקיר ביני וביניהם וטמאו את שׁם קדשׁי בתועבותם אשׁר עשׂו ואכל אתם באפי׃
Ezekiel 43:9 עתה ירחקו את זנותם ופגרי מלכיהם ממני ושׁכנתי בתוכם לעולם׃
Ezekiel 43:10 אתה בן אדם הגד את בית ישׂראל את הבית ויכלמו מעונותיהם ומדדו את תכנית׃
Ezekiel 43:11 ואם נכלמו מכל אשׁר עשׂו צורת הבית ותכונתו ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם וכתב לעיניהם וישׁמרו את כל צורתו ואת כל חקתיו ועשׂו אותם׃
Ezekiel 43:12 זאת תורת הבית על ראשׁ ההר כל גבלו סביב סביב קדשׁ קדשׁים הנה זאת תורת הבית׃
Ezekiel 43:13 ואלה מדות המזבח באמות אמה אמה וטפח וחיק האמה ואמה רחב וגבולה אל שׂפתה סביב זרת האחד וזה גב המזבח׃
Ezekiel 43:14 ומחיק הארץ עד העזרה התחתונה שׁתים אמות ורחב אמה אחת ומהעזרה הקטנה עד העזרה הגדולה ארבע אמות ורחב האמה׃
Ezekiel 43:15 וההראל ארבע אמות ומהאראיל ולמעלה הקרנות ארבע׃
Ezekiel 43:16 והאראיל שׁתים עשׂרה ארך בשׁתים עשׂרה רחב רבוע אל ארבעת רבעיו׃
Ezekiel 43:17 והעזרה ארבע עשׂרה ארך בארבע עשׂרה רחב אל ארבעת רבעיה והגבול סביב אותה חצי האמה והחיק לה אמה סביב ומעלתהו פנות קדים׃
Ezekiel 43:18 ויאמר אלי בן אדם כה אמר אדני יהוה אלה חקות המזבח ביום העשׂותו להעלות עליו עולה ולזרק עליו דם׃
Ezekiel 43:19 ונתתה אל הכהנים הלוים אשׁר הם מזרע צדוק הקרבים אלי נאם אדני יהוה לשׁרתני פר בן בקר לחטאת׃
Ezekiel 43:20 ולקחת מדמו ונתתה על ארבע קרנתיו ואל ארבע פנות העזרה ואל הגבול סביב וחטאת אותו וכפרתהו׃
Ezekiel 43:21 ולקחת את הפר החטאת ושׂרפו במפקד הבית מחוץ למקדשׁ׃
Ezekiel 43:22 וביום השׁני תקריב שׂעיר עזים תמים לחטאת וחטאו את המזבח כאשׁר חטאו בפר׃
Ezekiel 43:23 בכלותך מחטא תקריב פר בן בקר תמים ואיל מן הצאן תמים׃
Ezekiel 43:24 והקרבתם לפני יהוה והשׁליכו הכהנים עליהם מלח והעלו אותם עלה ליהוה׃
Ezekiel 43:25 שׁבעת ימים תעשׂה שׂעיר חטאת ליום ופר בן בקר ואיל מן הצאן תמימים יעשׂו׃
Ezekiel 43:26 שׁבעת ימים יכפרו את המזבח וטהרו אתו ומלאו ידו׃
Ezekiel 43:27 ויכלו את הימים והיה ביום השׁמיני והלאה יעשׂו הכהנים על המזבח את עולותיכם ואת שׁלמיכם ורצאתי אתכם נאם אדני יהוה׃
Ezekiel 44:1 וישׁב אתי דרך שׁער המקדשׁ החיצון הפנה קדים והוא סגור׃
Ezekiel 44:2 ויאמר אלי יהוה השׁער הזה סגור יהיה לא יפתח ואישׁ לא יבא בו כי יהוה אלהי ישׂראל בא בו והיה סגור׃
Ezekiel 44:3 את הנשׂיא נשׂיא הוא ישׁב בו לאכול לחם לפני יהוה מדרך אלם השׁער יבוא ומדרכו יצא׃
Ezekiel 44:4 ויביאני דרך שׁער הצפון אל פני הבית וארא והנה מלא כבוד יהוה את בית יהוה ואפל אל פני׃
Ezekiel 44:5 ויאמר אלי יהוה בן אדם שׂים לבך וראה בעיניך ובאזניך שׁמע את כל אשׁר אני מדבר אתך לכל חקות בית יהוה ולכל תורתו ושׂמת לבך למבוא הבית בכל מוצאי המקדשׁ׃
Ezekiel 44:6 ואמרת אל מרי אל בית ישׂראל כה אמר אדני יהוה רב לכם מכל תועבותיכם בית ישׂראל׃
Ezekiel 44:7 בהביאכם בני נכר ערלי לב וערלי בשׂר להיות במקדשׁי לחללו את ביתי בהקריבכם את לחמי חלב ודם ויפרו את בריתי אל כל תועבותיכם׃
Ezekiel 44:8 ולא שׁמרתם משׁמרת קדשׁי ותשׂימון לשׁמרי משׁמרתי במקדשׁי׃
Ezekiel 44:9 כה אמר אדני יהוה כל בן נכר ערל לב וערל בשׂר לא יבוא אל מקדשׁי לכל בן נכר אשׁר בתוך בני ישׂראל׃
Ezekiel 44:10 כי אם הלוים אשׁר רחקו מעלי בתעות ישׂראל אשׁר תעו מעלי אחרי גלוליהם ונשׂאו עונם׃
Ezekiel 44:11 והיו במקדשׁי משׁרתים פקדות אל שׁערי הבית ומשׁרתים את הבית המה ישׁחטו את העלה ואת הזבח לעם והמה יעמדו לפניהם לשׁרתם׃
Ezekiel 44:12 יען אשׁר ישׁרתו אותם לפני גלוליהם והיו לבית ישׂראל למכשׁול עון על כן נשׂאתי ידי עליהם נאם אדני יהוה ונשׂאו עונם׃
Ezekiel 44:13 ולא יגשׁו אלי לכהן לי ולגשׁת על כל קדשׁי אל קדשׁי הקדשׁים ונשׂאו כלמתם ותועבותם אשׁר עשׂו׃
Ezekiel 44:14 ונתתי אותם שׁמרי משׁמרת הבית לכל עבדתו ולכל אשׁר יעשׂה׃
Ezekiel 44:15 והכהנים הלוים בני צדוק אשׁר שׁמרו את משׁמרת מקדשׁי בתעות בני ישׂראל מעלי המה יקרבו אלי לשׁרתני ועמדו לפני להקריב לי חלב ודם נאם אדני יהוה׃
Ezekiel 44:16 המה יבאו אל מקדשׁי והמה יקרבו אל שׁלחני לשׁרתני ושׁמרו את משׁמרתי׃
Ezekiel 44:17 והיה בבואם אל שׁערי החצר הפנימית בגדי פשׁתים ילבשׁו ולא יעלה עליהם צמר בשׁרתם בשׁערי החצר הפנימית וביתה׃
Ezekiel 44:18 פארי פשׁתים יהיו על ראשׁם ומכנסי פשׁתים יהיו על מתניהם לא יחגרו ביזע׃
Ezekiel 44:19 ובצאתם אל החצר החיצונה אל החצר החיצונה אל העם יפשׁטו את בגדיהם אשׁר המה משׁרתם בם והניחו אותם בלשׁכת הקדשׁ ולבשׁו בגדים אחרים ולא יקדשׁו את העם בבגדיהם׃
Ezekiel 44:20 וראשׁם לא יגלחו ופרע לא ישׁלחו כסום יכסמו את ראשׁיהם׃
Ezekiel 44:21 ויין לא ישׁתו כל כהן בבואם אל החצר הפנימית׃
Ezekiel 44:22 ואלמנה וגרושׁה לא יקחו להם לנשׁים כי אם בתולת מזרע בית ישׂראל והאלמנה אשׁר תהיה אלמנה מכהן יקחו׃
Ezekiel 44:23 ואת עמי יורו בין קדשׁ לחל ובין טמא לטהור יודעם׃
Ezekiel 44:24 ועל ריב המה יעמדו לשׁפט במשׁפטי ושׁפטהו ואת תורתי ואת חקתי בכל מועדי ישׁמרו ואת שׁבתותי יקדשׁו׃
Ezekiel 44:25 ואל מת אדם לא יבוא לטמאה כי אם לאב ולאם ולבן ולבת לאח ולאחות אשׁר לא היתה לאישׁ יטמאו׃
Ezekiel 44:26 ואחרי טהרתו שׁבעת ימים יספרו׃
Ezekiel 44:27 וביום באו אל הקדשׁ אל החצר הפנימית לשׁרת בקדשׁ יקריב חטאתו נאם אדני יהוה׃
Ezekiel 44:28 והיתה להם לנחלה אני נחלתם ואחזה לא תתנו להם בישׂראל אני אחזתם׃
Ezekiel 44:29 המנחה והחטאת והאשׁם המה יאכלום וכל חרם בישׂראל להם יהיה׃
Ezekiel 44:30 וראשׁית כל בכורי כל וכל תרומת כל מכל תרומותיכם לכהנים יהיה וראשׁית ערסותיכם תתנו לכהן להניח ברכה אל ביתך׃
Ezekiel 44:31 כל נבלה וטרפה מן העוף ומן הבהמה לא יאכלו הכהנים׃
Ezekiel 45:1 ובהפילכם את הארץ בנחלה תרימו תרומה ליהוה קדשׁ מן הארץ ארך חמשׁה ועשׂרים אלף ארך ורחב עשׂרה אלף קדשׁ הוא בכל גבולה סביב׃
Ezekiel 45:2 יהיה מזה אל הקדשׁ חמשׁ מאות בחמשׁ מאות מרבע סביב וחמשׁים אמה מגרשׁ לו סביב׃
Ezekiel 45:3 ומן המדה הזאת תמוד ארך חמשׁ ועשׂרים אלף ורחב עשׂרת אלפים ובו יהיה המקדשׁ קדשׁ קדשׁים׃
Ezekiel 45:4 קדשׁ מן הארץ הוא לכהנים משׁרתי המקדשׁ יהיה הקרבים לשׁרת את יהוה והיה להם מקום לבתים ומקדשׁ למקדשׁ׃
Ezekiel 45:5 וחמשׁה ועשׂרים אלף ארך ועשׂרת אלפים רחב יהיה ללוים משׁרתי הבית להם לאחזה עשׂרים לשׁכת׃
Ezekiel 45:6 ואחזת העיר תתנו חמשׁת אלפים רחב וארך חמשׁה ועשׂרים אלף לעמת תרומת הקדשׁ לכל בית ישׂראל יהיה׃
Ezekiel 45:7 ולנשׂיא מזה ומזה לתרומת הקדשׁ ולאחזת העיר אל פני תרומת הקדשׁ ואל פני אחזת העיר מפאת ים ימה ומפאת קדמה קדימה וארך לעמות אחד החלקים מגבול ים אל גבול קדימה׃
Ezekiel 45:8 לארץ יהיה לו לאחזה בישׂראל ולא יונו עוד נשׂיאי את עמי והארץ יתנו לבית ישׂראל לשׁבטיהם׃
Ezekiel 45:9 כה אמר אדני יהוה רב לכם נשׂיאי ישׂראל חמס ושׁד הסירו ומשׁפט וצדקה עשׂו הרימו גרשׁתיכם מעל עמי נאם אדני יהוה׃
Ezekiel 45:10 מאזני צדק ואיפת צדק ובת צדק יהי׃
Ezekiel 45:11 האיפה והבת תכן אחד יהיה לשׂאת מעשׂר החמר הבת ועשׂירת החמר האיפה אל החמר יהיה מתכנתו׃
Ezekiel 45:12 והשׁקל עשׂרים גרה עשׂרים שׁקלים חמשׁה ועשׂרים שׁקלים עשׂרה וחמשׁה שׁקל המנה יהיה׃
Ezekiel 45:13 זאת התרומה אשׁר תרימו שׁשׁית האיפה מחמר החטים ושׁשׁיתם האיפה מחמר השׂערים׃
Ezekiel 45:14 וחק השׁמן הבת השׁמן מעשׂר הבת מן הכר עשׂרת הבתים חמר כי עשׂרת הבתים חמר׃
Ezekiel 45:15 ושׂה אחת מן הצאן מן המאתים ממשׁקה ישׂראל למנחה ולעולה ולשׁלמים לכפר עליהם נאם אדני יהוה׃
Ezekiel 45:16 כל העם הארץ יהיו אל התרומה הזאת לנשׂיא בישׂראל׃
Ezekiel 45:17 ועל הנשׂיא יהיה העולות והמנחה והנסך בחגים ובחדשׁים ובשׁבתות בכל מועדי בית ישׂראל הוא יעשׂה את החטאת ואת המנחה ואת העולה ואת השׁלמים לכפר בעד בית ישׂראל׃
Ezekiel 45:18 כה אמר אדני יהוה בראשׁון באחד לחדשׁ תקח פר בן בקר תמים וחטאת את המקדשׁ׃
Ezekiel 45:19 ולקח הכהן מדם החטאת ונתן אל מזוזת הבית ואל ארבע פנות העזרה למזבח ועל מזוזת שׁער החצר הפנימית׃
Ezekiel 45:20 וכן תעשׂה בשׁבעה בחדשׁ מאישׁ שׁגה ומפתי וכפרתם את הבית׃
Ezekiel 45:21 בראשׁון בארבעה עשׂר יום לחדשׁ יהיה לכם הפסח חג שׁבעות ימים מצות יאכל׃
Ezekiel 45:22 ועשׂה הנשׂיא ביום ההוא בעדו ובעד כל עם הארץ פר חטאת׃
Ezekiel 45:23 ושׁבעת ימי החג יעשׂה עולה ליהוה שׁבעת פרים ושׁבעת אילים תמימם ליום שׁבעת הימים וחטאת שׂעיר עזים ליום׃
Ezekiel 45:24 ומנחה איפה לפר ואיפה לאיל יעשׂה ושׁמן הין לאיפה׃
Ezekiel 45:25 בשׁביעי בחמשׁה עשׂר יום לחדשׁ בחג יעשׂה כאלה שׁבעת הימים כחטאת כעלה וכמנחה וכשׁמן׃
Ezekiel 46:1 כה אמר אדני יהוה שׁער החצר הפנימית הפנה קדים יהיה סגור שׁשׁת ימי המעשׂה וביום השׁבת יפתח וביום החדשׁ יפתח׃
Ezekiel 46:2 ובא הנשׂיא דרך אולם השׁער מחוץ ועמד על מזוזת השׁער ועשׂו הכהנים את עולתו ואת שׁלמיו והשׁתחוה על מפתן השׁער ויצא והשׁער לא יסגר עד הערב׃
Ezekiel 46:3 והשׁתחוו עם הארץ פתח השׁער ההוא בשׁבתות ובחדשׁים לפני יהוה׃
Ezekiel 46:4 והעלה אשׁר יקרב הנשׂיא ליהוה ביום השׁבת שׁשׁה כבשׂים תמימם ואיל תמים׃
Ezekiel 46:5 ומנחה איפה לאיל ולכבשׂים מנחה מתת ידו ושׁמן הין לאיפה׃
Ezekiel 46:6 וביום החדשׁ פר בן בקר תמימם ושׁשׁת כבשׂם ואיל תמימם יהיו׃
Ezekiel 46:7 ואיפה לפר ואיפה לאיל יעשׂה מנחה ולכבשׂים כאשׁר תשׂיג ידו ושׁמן הין לאיפה׃
Ezekiel 46:8 ובבוא הנשׂיא דרך אולם השׁער יבוא ובדרכו יצא׃
Ezekiel 46:9 ובבוא עם הארץ לפני יהוה במועדים הבא דרך שׁער צפון להשׁתחות יצא דרך שׁער נגב והבא דרך שׁער נגב יצא דרך שׁער צפונה לא ישׁוב דרך השׁער אשׁר בא בו כי נכחו יצאו׃
Ezekiel 46:10 והנשׂיא בתוכם בבואם יבוא ובצאתם יצאו׃
Ezekiel 46:11 ובחגים ובמועדים תהיה המנחה איפה לפר ואיפה לאיל ולכבשׂים מתת ידו ושׁמן הין לאיפה׃
Ezekiel 46:12 וכי יעשׂה הנשׂיא נדבה עולה או שׁלמים נדבה ליהוה ופתח לו את השׁער הפנה קדים ועשׂה את עלתו ואת שׁלמיו כאשׁר יעשׂה ביום השׁבת ויצא וסגר את השׁער אחרי צאתו׃
Ezekiel 46:13 וכבשׂ בן שׁנתו תמים תעשׂה עולה ליום ליהוה בבקר בבקר תעשׂה אתו׃
Ezekiel 46:14 ומנחה תעשׂה עליו בבקר בבקר שׁשׁית האיפה ושׁמן שׁלישׁית ההין לרס את הסלת מנחה ליהוה חקות עולם תמיד׃
Ezekiel 46:15 ועשׂו את הכבשׂ ואת המנחה ואת השׁמן בבקר בבקר עולת תמיד׃
Ezekiel 46:16 כה אמר אדני יהוה כי יתן הנשׂיא מתנה לאישׁ מבניו נחלתו היא לבניו תהיה אחזתם היא בנחלה׃
Ezekiel 46:17 וכי יתן מתנה מנחלתו לאחד מעבדיו והיתה לו עד שׁנת הדרור ושׁבת לנשׂיא אך נחלתו בניו להם תהיה׃
Ezekiel 46:18 ולא יקח הנשׂיא מנחלת העם להונתם מאחזתם מאחזתו ינחל את בניו למען אשׁר לא יפצו עמי אישׁ מאחזתו׃
Ezekiel 46:19 ויביאני במבוא אשׁר על כתף השׁער אל הלשׁכות הקדשׁ אל הכהנים הפנות צפונה והנה שׁם מקום בירכתם ימה׃
Ezekiel 46:20 ויאמר אלי זה המקום אשׁר יבשׁלו שׁם הכהנים את האשׁם ואת החטאת אשׁר יאפו את המנחה לבלתי הוציא אל החצר החיצונה לקדשׁ את העם׃
Ezekiel 46:21 ויוציאני אל החצר החיצנה ויעבירני אל ארבעת מקצועי החצר והנה חצר במקצע החצר חצר במקצע החצר׃
Ezekiel 46:22 בארבעת מקצעות החצר חצרות קטרות ארבעים ארך ושׁלשׁים רחב מדה אחת לארבעתם מהקצעות׃
Ezekiel 46:23 וטור סביב בהם סביב לארבעתם ומבשׁלות עשׂוי מתחת הטירות סביב׃
Ezekiel 46:24 ויאמר אלי אלה בית המבשׁלים אשׁר יבשׁלו שׁם משׁרתי הבית את זבח העם׃
Ezekiel 47:1 וישׁבני אל פתח הבית והנה מים יצאים מתחת מפתן הבית קדימה כי פני הבית קדים והמים ירדים מתחת מכתף הבית הימנית מנגב למזבח׃
Ezekiel 47:2 ויוצאני דרך שׁער צפונה ויסבני דרך חוץ אל שׁער החוץ דרך הפונה קדים והנה מים מפכים מן הכתף הימנית׃
Ezekiel 47:3 בצאת האישׁ קדים וקו בידו וימד אלף באמה ויעברני במים מי אפסים׃
Ezekiel 47:4 וימד אלף ויעברני במים מים ברכים וימד אלף ויעברני מי מתנים׃
Ezekiel 47:5 וימד אלף נחל אשׁר לא אוכל לעבר כי גאו המים מי שׂחו נחל אשׁר לא יעבר׃
Ezekiel 47:6 ויאמר אלי הראית בן אדם ויולכני וישׁבני שׂפת הנחל׃
Ezekiel 47:7 בשׁובני והנה אל שׂפת הנחל עץ רב מאד מזה ומזה׃
Ezekiel 47:8 ויאמר אלי המים האלה יוצאים אל הגלילה הקדמונה וירדו על הערבה ובאו הימה אל הימה המוצאים ונרפאו המים׃
Ezekiel 47:9 והיה כל נפשׁ חיה אשׁר ישׁרץ אל כל אשׁר יבוא שׁם נחלים יחיה והיה הדגה רבה מאד כי באו שׁמה המים האלה וירפאו וחי כל אשׁר יבוא שׁמה הנחל׃
Ezekiel 47:10 והיה יעמדו עליו דוגים מעין גדי ועד עין עגלים משׁטוח לחרמים יהיו למינה תהיה דגתם כדגת הים הגדול רבה מאד׃
Ezekiel 47:11 בצאתו וגבאיו ולא ירפאו למלח נתנו׃
Ezekiel 47:12 ועל הנחל יעלה על שׂפתו מזה ומזה כל עץ מאכל לא יבול עלהו ולא יתם פריו לחדשׁיו יבכר כי מימיו מן המקדשׁ המה יוצאים והיו פריו למאכל ועלהו לתרופה׃
Ezekiel 47:13 כה אמר אדני יהוה גה גבול אשׁר תתנחלו את הארץ לשׁני עשׂר שׁבטי ישׂראל יוסף חבלים׃
Ezekiel 47:14 ונחלתם אותה אישׁ כאחיו אשׁר נשׂאתי את ידי לתתה לאבתיכם ונפלה הארץ הזאת לכם בנחלה׃
Ezekiel 47:15 וזה גבול הארץ לפאת צפונה מן הים הגדול הדרך חתלן לבוא צדדה׃
Ezekiel 47:16 חמת ברותה סברים אשׁר בין גבול דמשׂק ובין גבול חמת חצר התיכון אשׁר אל גבול חורן׃
Ezekiel 47:17 והיה גבול מן הים חצר עינון גבול דמשׂק וצפון צפונה וגבול חמת ואת פאת צפון׃
Ezekiel 47:18 ופאת קדים מבין חורן ומבין דמשׂק ומבין הגלעד ומבין ארץ ישׂראל הירדן מגבול על הים הקדמוני תמדו ואת פאת קדימה׃
Ezekiel 47:19 ופאת נגב תימנה מתמר עד מי מריבות קדשׁ נחלה אל הים הגדול ואת פאת תימנה נגבה׃
Ezekiel 47:20 ופאת ים הים הגדול מגבול עד נכח לבוא חמת זאת פאת ים׃
Ezekiel 47:21 וחלקתם את הארץ הזאת לכם לשׁבטי ישׂראל׃
Ezekiel 47:22 והיה תפלו אותה בנחלה לכם ולהגרים הגרים בתוככם אשׁר הולדו בנים בתוככם והיו לכם כאזרח בבני ישׂראל אתכם יפלו בנחלה בתוך שׁבטי ישׂראל׃
Ezekiel 47:23 והיה בשׁבט אשׁר גר הגר אתו שׁם תתנו נחלתו נאם אדני יהוה׃
Ezekiel 48:1 ואלה שׁמות השׁבטים מקצה צפונה אל יד דרך חתלן לבוא חמת חצר עינן גבול דמשׂק צפונה אל יד חמת והיו לו פאת קדים הים דן אחד׃
Ezekiel 48:2 ועל גבול דן מפאת קדים עד פאת ימה אשׁר אחד׃
Ezekiel 48:3 ועל גבול אשׁר מפאת קדימה ועד פאת ימה נפתלי אחד׃
Ezekiel 48:4 ועל גבול נפתלי מפאת קדמה עד פאת ימה מנשׁה אחד׃
Ezekiel 48:5 ועל גבול מנשׁה מפאת קדמה עד פאת ימה אפרים אחד׃
Ezekiel 48:6 ועל גבול אפרים מפאת קדים ועד פאת ימה ראובן אחד׃
Ezekiel 48:7 ועל גבול ראובן מפאת קדים עד פאת ימה יהודה אחד׃
Ezekiel 48:8 ועל גבול יהודה מפאת קדים עד פאת ימה תהיה התרומה אשׁר תרימו חמשׁה ועשׂרים אלף רחב וארך כאחד החלקים מפאת קדימה עד פאת ימה והיה המקדשׁ בתוכו׃
Ezekiel 48:9 התרומה אשׁר תרימו ליהוה ארך חמשׁה ועשׂרים אלף ורחב עשׂרת אלפים׃
Ezekiel 48:10 ולאלה תהיה תרומת הקדשׁ לכהנים צפונה חמשׁה ועשׂרים אלף וימה רחב עשׂרת אלפים וקדימה רחב עשׂרת אלפים ונגבה ארך חמשׁה ועשׂרים אלף והיה מקדשׁ יהוה בתוכו׃
Ezekiel 48:11 לכהנים המקדשׁ מבני צדוק אשׁר שׁמרו משׁמרתי אשׁר לא תעו בתעות בני ישׂראל כאשׁר תעו הלוים׃
Ezekiel 48:12 והיתה להם תרומיה מתרומת הארץ קדשׁ קדשׁים אל גבול הלוים׃
Ezekiel 48:13 והלוים לעמת גבול הכהנים חמשׁה ועשׂרים אלף ארך ורחב עשׂרת אלפים כל ארך חמשׁה ועשׂרים אלף ורחב עשׂרת אלפים׃
Ezekiel 48:14 ולא ימכרו ממנו ולא ימר ולא יעבור ראשׁית הארץ כי קדשׁ ליהוה׃
Ezekiel 48:15 וחמשׁת אלפים הנותר ברחב על פני חמשׁה ועשׂרים אלף חל הוא לעיר למושׁב ולמגרשׁ והיתה העיר בתוכה׃
Ezekiel 48:16 ואלה מדותיה פאת צפון חמשׁ מאות וארבעת אלפים ופאת נגב חמשׁ חמשׁ מאות וארבעת אלפים ומפאת קדים חמשׁ מאות וארבעת אלפים ופאת ימה חמשׁ מאות וארבעת אלפים׃
Ezekiel 48:17 והיה מגרשׁ לעיר צפונה חמשׁים ומאתים ונגבה חמשׁים ומאתים וקדימה חמשׁים ומאתים וימה חמשׁים ומאתים׃
Ezekiel 48:18 והנותר בארך לעמת תרומת הקדשׁ עשׂרת אלפים קדימה ועשׂרת אלפים ימה והיה לעמת תרומת הקדשׁ והיתה תבואתה ללחם לעבדי העיר׃
Ezekiel 48:19 והעבד העיר יעבדוהו מכל שׁבטי ישׂראל׃
Ezekiel 48:20 כל התרומה חמשׁה ועשׂרים אלף בחמשׁה ועשׂרים אלף רביעית תרימו את תרומת הקדשׁ אל אחזת העיר׃
Ezekiel 48:21 והנותר לנשׂיא מזה ומזה לתרומת הקדשׁ ולאחזת העיר אל פני חמשׁה ועשׂרים אלף תרומה עד גבול קדימה וימה על פני חמשׁה ועשׂרים אלף על גבול ימה לעמת חלקים לנשׂיא והיתה תרומת הקדשׁ ומקדשׁ הבית בתוכה׃
Ezekiel 48:22 ומאחזת הלוים ומאחזת העיר בתוך אשׁר לנשׂיא יהיה בין גבול יהודה ובין גבול בנימן לנשׂיא יהיה׃
Ezekiel 48:23 ויתר השׁבטים מפאת קדימה עד פאת ימה בנימן אחד׃
Ezekiel 48:24 ועל גבול בנימן מפאת קדימה עד פאת ימה שׁמעון אחד׃
Ezekiel 48:25 ועל גבול שׁמעון מפאת קדימה עד פאת ימה ישׂשכר אחד׃
Ezekiel 48:26 ועל גבול ישׂשכר מפאת קדימה עד פאת ימה זבולן אחד׃
Ezekiel 48:27 ועל גבול זבולן מפאת קדמה עד פאת ימה גד אחד׃
Ezekiel 48:28 ועל גבול גד אל פאת נגב תימנה והיה גבול מתמר מי מריבת קדשׁ נחלה על הים הגדול׃
Ezekiel 48:29 זאת הארץ אשׁר תפילו מנחלה לשׁבטי ישׂראל ואלה מחלקותם נאם אדני יהוה׃
Ezekiel 48:30 ואלה תוצאת העיר מפאת צפון חמשׁ מאות וארבעת אלפים מדה׃
Ezekiel 48:31 ושׁערי העיר על שׁמות שׁבטי ישׂראל שׁערים שׁלושׁה צפונה שׁער ראובן אחד שׁער יהודה אחד שׁער לוי אחד׃
Ezekiel 48:32 ואל פאת קדימה חמשׁ מאות וארבעת אלפים ושׁערים שׁלשׁה ושׁער יוסף אחד שׁער בנימן אחד שׁער דן אחד׃
Ezekiel 48:33 ופאת נגבה חמשׁ מאות וארבעת אלפים מדה ושׁערים שׁלשׁה שׁער שׁמעון אחד שׁער ישׂשכר אחד שׁער זבולן אחד׃
Ezekiel 48:34 פאת ימה חמשׁ מאות וארבעת אלפים שׁעריהם שׁלשׁה שׁער גד אחד שׁער אשׁר אחד שׁער נפתלי אחד׃
Ezekiel 48:35 סביב שׁמנה עשׂר אלף ושׁם העיר מיום יהוה שׁמה׃
Daniel 1:1 בשׁנת שׁלושׁ למלכות יהויקים מלך יהודה בא נבוכדנאצר מלך בבל ירושׁלם ויצר עליה׃
Daniel 1:2 ויתן אדני בידו את יהויקים מלך יהודה ומקצת כלי בית האלהים ויביאם ארץ שׁנער בית אלהיו ואת הכלים הביא בית אוצר אלהיו׃
Daniel 1:3 ויאמר המלך לאשׁפנז רב סריסיו להביא מבני ישׂראל ומזרע המלוכה ומן הפרתמים׃
Daniel 1:4 ילדים אשׁר אין בהם כל מאום וטובי מראה ומשׂכילים בכל חכמה וידעי דעת ומביני מדע ואשׁר כח בהם לעמד בהיכל המלך וללמדם ספר ולשׁון כשׂדים׃
Daniel 1:5 וימן להם המלך דבר יום ביומו מפת בג המלך ומיין משׁתיו ולגדלם שׁנים שׁלושׁ ומקצתם יעמדו לפני המלך׃
Daniel 1:6 ויהי בהם מבני יהודה דניאל חנניה מישׁאל ועזריה׃
Daniel 1:7 וישׂם להם שׂר הסריסים שׁמות וישׂם לדניאל בלטשׁאצר ולחנניה שׁדרך ולמישׁאל מישׁך ולעזריה עבד נגו׃
Daniel 1:8 וישׂם דניאל על לבו אשׁר לא יתגאל בפתבג המלך וביין משׁתיו ויבקשׁ משׂר הסריסים אשׁר לא יתגאל׃
Daniel 1:9 ויתן האלהים את דניאל לחסד ולרחמים לפני שׂר הסריסים׃
Daniel 1:10 ויאמר שׂר הסריסים לדניאל ירא אני את אדני המלך אשׁר מנה את מאכלכם ואת משׁתיכם אשׁר למה יראה את פניכם זעפים מן הילדים אשׁר כגילכם וחיבתם את ראשׁי למלך׃
Daniel 1:11 ויאמר דניאל אל המלצר אשׁר מנה שׂר הסריסים על דניאל חנניה מישׁאל ועזריה׃
Daniel 1:12 נס נא את עבדיך ימים עשׂרה ויתנו לנו מן הזרעים ונאכלה ומים ונשׁתה׃
Daniel 1:13 ויראו לפניך מראינו ומראה הילדים האכלים את פתבג המלך וכאשׁר תראה עשׂה עם עבדיך׃
Daniel 1:14 וישׁמע להם לדבר הזה וינסם ימים עשׂרה׃
Daniel 1:15 ומקצת ימים עשׂרה נראה מראיהם טוב ובריאי בשׂר מן כל הילדים האכלים את פתבג המלך׃
Daniel 1:16 ויהי המלצר נשׂא את פתבגם ויין משׁתיהם ונתן להם זרענים׃
Daniel 1:17 והילדים האלה ארבעתם נתן להם האלהים מדע והשׂכל בכל ספר וחכמה ודניאל הבין בכל חזון וחלמות׃
Daniel 1:18 ולמקצת הימים אשׁר אמר המלך להביאם ויביאם שׂר הסריסים לפני נבכדנצר׃
Daniel 1:19 וידבר אתם המלך ולא נמצא מכלם כדניאל חנניה מישׁאל ועזריה ויעמדו לפני המלך׃
Daniel 1:20 וכל דבר חכמת בינה אשׁר בקשׁ מהם המלך וימצאם עשׂר ידות על כל החרטמים האשׁפים אשׁר בכל מלכותו׃
Daniel 1:21 ויהי דניאל עד שׁנת אחת לכורשׁ המלך׃
Daniel 2:1 ובשׁנת שׁתים למלכות נבכדנצר חלם נבכדנצר חלמות ותתפעם רוחו ושׁנתו נהיתה עליו׃
Daniel 2:2 ויאמר המלך לקרא לחרטמים ולאשׁפים ולמכשׁפים ולכשׂדים להגיד למלך חלמתיו ויבאו ויעמדו לפני המלך׃
Daniel 2:3 ויאמר להם המלך חלום חלמתי ותפעם רוחי לדעת את החלום׃
Daniel 2:4 וידברו הכשׂדים למלך ארמית מלכא לעלמין חיי אמר חלמא לעבדיך ופשׁרא נחוא׃
Daniel 2:5 ענה מלכא ואמר לכשׂדיא מלתא מני אזדא הן לא תהודעונני חלמא ופשׁרה הדמין תתעבדון ובתיכון נולי יתשׂמון׃
Daniel 2:6 והן חלמא ופשׁרה תהחון מתנן ונבזבה ויקר שׂגיא תקבלון מן קדמי להן חלמא ופשׁרה החוני׃
Daniel 2:7 ענו תנינות ואמרין מלכא חלמא יאמר לעבדוהי ופשׁרה נהחוה׃
Daniel 2:8 ענה מלכא ואמר מן יציב ידע אנה די עדנא אנתון זבנין כל קבל די חזיתון די אזדא מני מלתא׃
Daniel 2:9 די הן חלמא לא תהודענני חדה היא דתכון ומלה כדבה ושׁחיתה הזמנתון למאמר קדמי עד די עדנא ישׁתנא להן חלמא אמרו לי ואנדע די פשׁרה תהחונני׃
Daniel 2:10 ענו כשׂדיא קדם מלכא ואמרין לא איתי אנשׁ על יבשׁתא די מלת מלכא יוכל להחויה כל קבל די כל מלך רב ושׁליט מלה כדנה לא שׁאל לכל חרטם ואשׁף וכשׂדי׃
Daniel 2:11 ומלתא די מלכה שׁאל יקירה ואחרן לא איתי די יחונה קדם מלכא להן אלהין די מדרהון עם בשׂרא לא איתוהי׃
Daniel 2:12 כל קבל דנה מלכא בנס וקצף שׂגיא ואמר להובדה לכל חכימי בבל׃
Daniel 2:13 ודתא נפקת וחכימיא מתקטלין ובעו דניאל וחברוהי להתקטלה׃
Daniel 2:14 באדין דניאל התיב עטא וטעם לאריוך רב טבחיא די מלכא די נפק לקטלה לחכימי בבל׃
Daniel 2:15 ענה ואמר לאריוך שׁליטא די מלכא על מה דתא מהחצפה מן קדם מלכא אדין מלתא הודע אריוך לדניאל׃
Daniel 2:16 ודניאל על ובעה מן מלכא די זמן ינתן לה ופשׁרא להחויה למלכא׃
Daniel 2:17 אדין דניאל לביתה אזל ולחנניה מישׁאל ועזריה חברוהי מלתא הודע׃
Daniel 2:18 ורחמין למבעא מן קדם אלה שׁמיא על רזה דנה די לא יהבדון דניאל וחברוהי עם שׁאר חכימי בבל׃
Daniel 2:19 אדין לדניאל בחזוא די ליליא רזה גלי אדין דניאל ברך לאלה שׁמיא׃
Daniel 2:20 ענה דניאל ואמר להוא שׁמה די אלהא מברך מן עלמא ועד עלמא די חכמתא וגבורתא די לה היא׃
Daniel 2:21 והוא מהשׁנא עדניא וזמניא מהעדה מלכין ומהקים מלכין יהב חכמתא לחכימין ומנדעא לידעי בינה׃
Daniel 2:22 הוא גלא עמיקתא ומסתרתא ידע מה בחשׁוכא ונהירא עמה שׁרא׃
Daniel 2:23 לך אלה אבהתי מהודא ומשׁבח אנה די חכמתא וגבורתא יהבת לי וכען הודעתני די בעינא מנך די מלת מלכא הודעתנא׃
Daniel 2:24 כל קבל דנה דניאל על על אריוך די מני מלכא להובדה לחכימי בבל אזל וכן אמר לה לחכימי בבל אל תהובד העלני קדם מלכא ופשׁרא למלכא אחוא׃
Daniel 2:25 אדין אריוך בהתבהלה הנעל לדניאל קדם מלכא וכן אמר לה די השׁכחת גבר מן בני גלותא די יהוד די פשׁרא למלכא יהודע׃
Daniel 2:26 ענה מלכא ואמר לדניאל די שׁמה בלטשׁאצר האיתיך כהל להודעתני חלמא די חזית ופשׁרה׃
Daniel 2:27 ענה דניאל קדם מלכא ואמר רזה די מלכא שׁאל לא חכימין אשׁפין חרטמין גזרין יכלין להחויה למלכא׃
Daniel 2:28 ברם איתי אלה בשׁמיא גלא רזין והודע למלכא נבוכדנצר מה די להוא באחרית יומיא חלמך וחזוי ראשׁך על משׁכבך דנה הוא׃
Daniel 2:29 אנתה מלכא רעיונך על משׁכבך סלקו מה די להוא אחרי דנה וגלא רזיא הודעך מה די להוא׃
Daniel 2:30 ואנה לא בחכמה די איתי בי מן כל חייא רזא דנה גלי לי להן על דברת די פשׁרא למלכא יהודעון ורעיוני לבבך תנדע׃
Daniel 2:31 אנתה מלכא חזה הוית ואלו צלם חד שׂגיא צלמא דכן רב וזיוה יתיר קאם לקבלך ורוה דחיל׃
Daniel 2:32 הוא צלמא ראשׁה די דהב טב חדוהי ודרעוהי די כסף מעוהי וירכתה די נחשׁ׃
Daniel 2:33 שׁקוהי די פרזל רגלוהי מנהון די פרזל ומנהון די חסף׃
Daniel 2:34 חזה הוית עד די התגזרת אבן די לא בידין ומחת לצלמא על רגלוהי די פרזלא וחספא והדקת המון׃
Daniel 2:35 באדין דקו כחדה פרזלא חספא נחשׁא כספא ודהבא והוו כעור מן אדרי קיט ונשׂא המון רוחא וכל אתר לא השׁתכח להון ואבנא די מחת לצלמא הות לטור רב ומלת כל ארעא׃
Daniel 2:36 דנה חלמא ופשׁרה נאמר קדם מלכא׃
Daniel 2:37 אנתה מלכא מלך מלכיא די אלה שׁמיא מלכותא חסנא ותקפא ויקרא יהב׃
Daniel 2:38 ובכל די דארין בני אנשׁא חיות ברא ועוף שׁמיא יהב בידך והשׁלטך בכלהון אנתה הוא ראשׁה די דהבא׃
Daniel 2:39 ובתרך תקום מלכו אחרי ארעא מנך ומלכו תליתיא אחרי די נחשׁא די תשׁלט בכל ארעא׃
Daniel 2:40 ומלכו רביעיה תהוא תקיפה כפרזלא כל קבל די פרזלא מהדק וחשׁל כלא וכפרזלא די מרעע כל אלין תדק ותרע׃
Daniel 2:41 ודי חזיתה רגליא ואצבעתא מנהון חסף די פחר ומנהון פרזל מלכו פליגה תהוה ומן נצבתא די פרזלא להוא בה כל קבל די חזיתה פרזלא מערב בחסף טינא׃
Daniel 2:42 ואצבעת רגליא מנהון פרזל ומנהון חסף מן קצת מלכותא תהוה תקיפה ומנה תהוה תבירה׃
Daniel 2:43 די חזית פרזלא מערב בחסף טינא מתערבין להון בזרע אנשׁא ולא להון דבקין דנה עם דנה הא כדי פרזלא לא מתערב עם חספא׃
Daniel 2:44 וביומיהון די מלכיא אנון יקים אלה שׁמיא מלכו די לעלמין לא תתחבל ומלכותה לעם אחרן לא תשׁתבק תדק ותסיף כל אלין מלכותא והיא תקום לעלמיא׃
Daniel 2:45 כל קבל די חזית די מטורא אתגזרת אבן די לא בידין והדקת פרזלא נחשׁא חספא כספא ודהבא אלה רב הודע למלכא מה די להוא אחרי דנה ויציב חלמא ומהימן פשׁרה׃
Daniel 2:46 באדין מלכא נבוכדנצר נפל על אנפוהי ולדניאל סגד ומנחה וניחחין אמר לנסכה׃
Daniel 2:47 ענה מלכא לדניאל ואמר מן קשׁט די אלהכון הוא אלה אלהין ומרא מלכין וגלה רזין די יכלת למגלא רזה דנה׃
Daniel 2:48 אדין מלכא לדניאל רבי ומתנן רברבן שׂגיאן יהב לה והשׁלטה על כל מדינת בבל ורב סגנין על כל חכימי בבל׃
Daniel 2:49 ודניאל בעא מן מלכא ומני על עבידתא די מדינת בבל לשׁדרך מישׁך ועבד נגו ודניאל בתרע מלכא׃
Daniel 3:1 נבוכדנצר מלכא עבד צלם די דהב רומה אמין שׁתין פתיה אמין שׁת אקימה בבקעת דורא במדינת בבל׃
Daniel 3:2 ונבוכדנצר מלכא שׁלח למכנשׁ לאחשׁדרפניא סגניא ופחותא אדרגזריא גדבריא דתבריא תפתיא וכל שׁלטני מדינתא למתא לחנכת צלמא די הקים נבוכדנצר מלכא׃
Daniel 3:3 באדין מתכנשׁין אחשׁדרפניא סגניא ופחותא אדרגזריא גדבריא דתבריא תפתיא וכל שׁלטני מדינתא לחנכת צלמא די הקים נבוכדנצר מלכא וקאמין לקבל צלמא די הקים נבוכדנצר׃
Daniel 3:4 וכרוזא קרא בחיל לכון אמרין עממיא אמיא ולשׁניא׃
Daniel 3:5 בעדנא די תשׁמעון קל קרנא משׁרוקיתא קיתרוס סבכא פסנתרין סומפניה וכל זני זמרא תפלון ותסגדון לצלם דהבא די הקים נבוכדנצר מלכא׃
Daniel 3:6 ומן די לא יפל ויסגד בה שׁעתא יתרמא לגוא אתון נורא יקדתא׃
Daniel 3:7 כל קבל דנה בה זמנא כדי שׁמעין כל עממיא קל קרנא משׁרוקיתא קיתרס שׂבכא פסנטרין וכל זני זמרא נפלין כל עממיא אמיא ולשׁניא סגדין לצלם דהבא די הקים נבוכדנצר מלכא׃
Daniel 3:8 כל קבל דנה בה זמנא קרבו גברין כשׂדאין ואכלו קרציהון די יהודיא׃
Daniel 3:9 ענו ואמרין לנבוכדנצר מלכא מלכא לעלמין חיי׃
Daniel 3:10 אנתה מלכא שׂמת טעם די כל אנשׁ די ישׁמע קל קרנא משׁרקיתא קיתרס שׂבכא פסנתרין וסיפניה וכל זני זמרא יפל ויסגד לצלם דהבא׃
Daniel 3:11 ומן די לא יפל ויסגד יתרמא לגוא אתון נורא יקדתא׃
Daniel 3:12 איתי גברין יהודאין די מנית יתהון על עבידת מדינת בבל שׁדרך מישׁך ועבד נגו גבריא אלך לא שׂמו עליך מלכא טעם לאלהיך לא פלחין ולצלם דהבא די הקימת לא סגדין׃
Daniel 3:13 באדין נבוכדנצר ברגז וחמה אמר להיתיה לשׁדרך מישׁך ועבד נגו באדין גבריא אלך היתיו קדם מלכא׃
Daniel 3:14 ענה נבכדנצר ואמר להון הצדא שׁדרך מישׁך ועבד נגו לאלהי לא איתיכון פלחין ולצלם דהבא די הקימת לא סגדין׃
Daniel 3:15 כען הן איתיכון עתידין די בעדנא די תשׁמעון קל קרנא משׁרוקיתא קיתרס שׂבכא פסנתרין וסומפניה וכל זני זמרא תפלון ותסגדון לצלמא די עבדת והן לא תסגדון בה שׁעתה תתרמון לגוא אתון נורא יקדתא ומן הוא אלה די ישׁיזבנכון מן ידי׃
Daniel 3:16 ענו שׁדרך מישׁך ועבד נגו ואמרין למלכא נבוכדנצר לא חשׁחין אנחנה על דנה פתגם להתבותך׃
Daniel 3:17 הן איתי אלהנא די אנחנא פלחין יכל לשׁיזבותנא מן אתון נורא יקדתא ומן ידך מלכא ישׁיזב׃
Daniel 3:18 והן לא ידיע להוא לך מלכא די לאלהיך לא איתינא פלחין ולצלם דהבא די הקימת לא נסגד׃
Daniel 3:19 באדין נבוכדנצר התמלי חמא וצלם אנפוהי אשׁתנו על שׁדרך מישׁך ועבד נגו ענה ואמר למזא לאתונא חד שׁבעה על די חזה למזיה׃
Daniel 3:20 ולגברין גברי חיל די בחילה אמר לכפתה לשׁדרך מישׁך ועבד נגו למרמא לאתון נורא יקדתא׃
Daniel 3:21 באדין גבריא אלך כפתו בסרבליהון פטישׁיהון וכרבלתהון ולבשׁיהון ורמיו לגוא אתון נורא יקדתא׃
Daniel 3:22 כל קבל דנה מן די מלת מלכא מחצפה ואתונא אזה יתירא גבריא אלך די הסקו לשׁדרך מישׁך ועבד נגו קטל המון שׁביבא די נורא׃
Daniel 3:23 וגבריא אלך תלתהון שׁדרך מישׁך ועבד נגו נפלו לגוא אתון נורא יקדתא מכפתין׃
Daniel 3:24 אדין נבוכדנצר מלכא תוה וקם בהתבהלה ענה ואמר להדברוהי הלא גברין תלתא רמינא לגוא נורא מכפתין ענין ואמרין למלכא יציבא מלכא׃
Daniel 3:25 ענה ואמר הא אנה חזה גברין ארבעה שׁרין מהלכין בגוא נורא וחבל לא איתי בהון ורוה די רביעיא דמה לבר אלהין׃
Daniel 3:26 באדין קרב נבוכדנצר לתרע אתון נורא יקדתא ענה ואמר שׁדרך מישׁך ועבד נגו עבדוהי די אלהא עליא פקו ואתו באדין נפקין שׁדרך מישׁך ועבד נגו מן גוא נורא׃
Daniel 3:27 ומתכנשׁין אחשׁדרפניא סגניא ופחותא והדברי מלכא חזין לגבריא אלך די לא שׁלט נורא בגשׁמהון ושׂער ראשׁהון לא התחרך וסרבליהון לא שׁנו וריח נור לא עדת׃
Daniel 3:28 ענה נבוכדנצר ואמר בריך אלההון די שׁדרך מישׁך ועבד נגו די שׁלח מלאכה ושׁיזב לעבדוהי די התרחצו עלוהי ומלת מלכא שׁניו ויהבו גשׁמיהון די לא יפלחון ולא יסגדון לכל אלה להן לאלההון׃
Daniel 3:29 ומני שׂים טעם די כל עם אמה ולשׁן די יאמר שׁלה על אלההון די שׁדרך מישׁך ועבד נגוא הדמין יתעבד וביתה נולי ישׁתוה כל קבל די לא איתי אלה אחרן די יכל להצלה כדנה׃
Daniel 3:30 באדין מלכא הצלח לשׁדרך מישׁך ועבד נגו במדינת בבל׃
Daniel 4:1 (3:31) נבוכדנצר מלכא לכל עממיא אמיא ולשׁניא די דארין בכל ארעא שׁלמכון ישׂגא׃
Daniel 4:2 (3:32) אתיא ותמהיא די עבד עמי אלהא עליא שׁפר קדמי להחויה׃
Daniel 4:3 (3:33) אתוהי כמה רברבין ותמהוהי כמה תקיפין מלכותה מלכות עלם ושׁלטנה עם דר ודר׃
Daniel 4:4 (4:1) אנה נבוכדנצר שׁלה הוית בביתי ורענן בהיכלי׃
Daniel 4:5 (4:2) חלם חזית וידחלנני והרהרין על משׁכבי וחזוי ראשׁי יבהלנני׃
Daniel 4:6 (4:3) ומני שׂים טעם להנעלה קדמי לכל חכימי בבל די פשׁר חלמא יהודענני׃
Daniel 4:7 (4:4) באדין עללין חרטמיא אשׁפיא כשׂדיא וגזריא וחלמא אמר אנה קדמיהון ופשׁרה לא מהודעין׃
Daniel 4:8 (4:5) ועד אחרין על קדמי דניאל די שׁמה בלטשׁאצר כשׁם אלהי ודי רוח אלהין קדישׁין בה וחלמא קדמוהי אמרת׃
Daniel 4:9 (4:6) בלטשׁאצר רב חרטמיא די אנה ידעת די רוח אלהין קדישׁין בך וכל רז לא אנס לך חזוי חלמי די חזית ופשׁרה אמר׃
Daniel 4:10 (4:7) וחזוי ראשׁי על משׁכבי חזה הוית ואלו אילן בגוא ארעא ורומה שׂגיא׃
Daniel 4:11 (4:8) רבה אילנא ותקף ורומה ימטא לשׁמיא וחזותה לסוף כל ארעא׃
Daniel 4:12 (4:9) עפיה שׁפיר ואנבה שׂגיא ומזון לכלא בה תחתוהי תטלל חיות ברא ובענפוהי ידרון צפרי שׁמיא ומנה יתזין כל בשׂרא׃
Daniel 4:13 (4:10) חזה הוית בחזוי ראשׁי על משׁכבי ואלו עיר וקדישׁ מן שׁמיא נחת׃
Daniel 4:14 (4:11) קרא בחיל וכן אמר גדו אילנא וקצצו ענפוהי אתרו עפיה ובדרו אנבה תנד חיותא מן תחתוהי וצפריא מן ענפוהי׃
Daniel 4:15 (4:12) ברם עקר שׁרשׁוהי בארעא שׁבקו ובאסור די פרזל ונחשׁ בדתאא די ברא ובטל שׁמיא יצטבע ועם חיותא חלקה בעשׂב ארעא׃
Daniel 4:16 (4:13) לבבה מן אנושׁא ישׁנון ולבב חיוה יתיהב לה ושׁבעה עדנין יחלפון עלוהי׃
Daniel 4:17 (4:14) בגזרת עירין פתגמא ומאמר קדישׁין שׁאלתא עד דברת די ינדעון חייא די שׁליט עליא במלכות אנושׁא ולמן די יצבא יתננה ושׁפל אנשׁים יקים עליה׃
Daniel 4:18 (4:15) דנה חלמא חזית אנה מלכא נבוכדנצר ואנתה בלטשׁאצר פשׁרא אמר כל קבל די כל חכימי מלכותי לא יכלין פשׁרא להודעתני ואנתה כהל די רוח אלהין קדישׁין׃
Daniel 4:19 (4:16) אדין דניאל די שׁמה בלטשׁאצר אשׁתומם כשׁעה חדה ורעינהי יבהלנה ענה מלכא ואמר בלטשׁאצר חלמא ופשׁרא אל יבהלך ענה בלטשׁאצר ואמר מראי חלמא לשׂנאיך ופשׁרה לעריך׃
Daniel 4:20 (4:17) אילנא די חזית די רבה ותקף ורומה ימטא לשׁמיא וחזותה לכל ארעא׃
Daniel 4:21 (4:18) ועפיה שׁפיר ואנבה שׂגיא ומזון לכלא בה תחתוהי תדור חיות ברא ובענפוהי ישׁכנן צפרי שׁמיא׃
Daniel 4:22 (4:19) אנתה הוא מלכא די רבית ותקפת ורבותך רבת ומטת לשׁמיא ושׁלטנך לסוף ארעא׃
Daniel 4:23 (4:20) ודי חזה מלכא עיר וקדישׁ נחת מן שׁמיא ואמר גדו אילנא וחבלוהי ברם עקר שׁרשׁוהי בארעא שׁבקו ובאסור די פרזל ונחשׁ בדתאא די ברא ובטל שׁמיא יצטבע ועם חיות ברא חלקה עד די שׁבעה עדנין יחלפון עלוהי׃
Daniel 4:24 (4:21) דנה פשׁרא מלכא וגזרת עליא היא די מטת על מראי מלכא׃
Daniel 4:25 (4:22) ולך טרדין מן אנשׁא ועם חיות ברא להוה מדרך ועשׂבא כתורין לך יטעמון ומטל שׁמיא לך מצבעין ושׁבעה עדנין יחלפון עליך עד די תנדע די שׁליט עליא במלכות אנשׁא ולמן די יצבא יתננה׃
Daniel 4:26 (4:23) ודי אמרו למשׁבק עקר שׁרשׁוהי די אילנא מלכותך לך קימה מן די תנדע די שׁלטן שׁמיא׃
Daniel 4:27 (4:24) להן מלכא מלכי ישׁפר עליך וחטיך בצדקה פרק ועויתך במחן ענין הן תהוא ארכה לשׁלותך׃
Daniel 4:28 (4:25) כלא מטא על נבוכדנצר מלכא׃
Daniel 4:29 (4:26) לקצת ירחין תרי עשׂר על היכל מלכותא די בבל מהלך הוה׃
Daniel 4:30 (4:27) ענה מלכא ואמר הלא דא היא בבל רבתא די אנה בניתה לבית מלכו בתקף חסני וליקר הדרי׃
Daniel 4:31 (4:28) עוד מלתא בפם מלכא קל מן שׁמיא נפל לך אמרין נבוכדנצר מלכא מלכותה עדת מנך׃
Daniel 4:32 (4:29) ומן אנשׁא לך טרדין ועם חיות ברא מדרך עשׂבא כתורין לך יטעמון ושׁבעה עדנין יחלפון עליך עד די תנדע די שׁליט עליא במלכות אנשׁא ולמן די יצבא יתננה׃
Daniel 4:33 (4:30) בה שׁעתא מלתא ספת על נבוכדנצר ומן אנשׁא טריד ועשׂבא כתורין יאכל ומטל שׁמיא גשׁמה יצטבע עד די שׂערה כנשׁרין רבה וטפרוהי כצפרין׃
Daniel 4:34 (4:31) ולקצת יומיה אנה נבוכדנצר עיני לשׁמיא נטלת ומנדעי עלי יתוב ולעליא ברכת ולחי עלמא שׁבחת והדרת די שׁלטנה שׁלטן עלם ומלכותה עם דר ודר׃
Daniel 4:35 (4:32) וכל דארי ארעא כלה חשׁיבין וכמצביה עבד בחיל שׁמיא ודארי ארעא ולא איתי די ימחא בידה ויאמר לה מה עבדת׃
Daniel 4:36 (4:33) בה זמנא מנדעי יתוב עלי וליקר מלכותי הדרי וזוי יתוב עלי ולי הדברי ורברבני יבעון ועל מלכותי התקנת ורבו יתירה הוספת׃
Daniel 4:37 (4:34) כען אנה נבוכדנצר משׁבח ומרומם ומהדר למלך שׁמיא די כל מעבדוהי קשׁט וארחתה דין ודי מהלכין בגוה יכל להשׁפלה׃
Daniel 5:1 בלשׁאצר מלכא עבד לחם רב לרברבנוהי אלף ולקבל אלפא חמרא שׁתה׃
Daniel 5:2 בלשׁאצר אמר בטעם חמרא להיתיה למאני דהבא וכספא די הנפק נבוכדנצר אבוהי מן היכלא די בירושׁלם וישׁתון בהון מלכא ורברבנוהי שׁגלתה ולחנתה׃
Daniel 5:3 באדין היתיו מאני דהבא די הנפקו מן היכלא די בית אלהא די בירושׁלם ואשׁתיו בהון מלכא ורברבנוהי שׁגלתה ולחנתה׃
Daniel 5:4 אשׁתיו חמרא ושׁבחו לאלהי דהבא וכספא נחשׁא פרזלא אעא ואבנא׃
Daniel 5:5 בה שׁעתה נפקו אצבען די יד אנשׁ וכתבן לקבל נברשׁתא על גירא די כתל היכלא די מלכא ומלכא חזה פס ידה די כתבה׃
Daniel 5:6 אדין מלכא זיוהי שׁנוהי ורעינהי יבהלונה וקטרי חרצה משׁתרין וארכבתה דא לדא נקשׁן׃
Daniel 5:7 קרא מלכא בחיל להעלה לאשׁפיא כשׂדיא וגזריא ענה מלכא ואמר לחכימי בבל די כל אנשׁ די יקרה כתבה דנה ופשׁרה יחונני ארגונא ילבשׁ והמונכא די דהבא על צוארה ותלתי במלכותא ישׁלט׃
Daniel 5:8 אדין עללין כל חכימי מלכא ולא כהלין כתבא למקרא ופשׁרא להודעה למלכא׃
Daniel 5:9 אדין מלכא בלשׁאצר שׂגיא מתבהל וזיוהי שׁנין עלוהי ורברבנוהי משׁתבשׁין׃
Daniel 5:10 מלכתא לקבל מלי מלכא ורברבנוהי לבית משׁתיא עללת ענת מלכתא ואמרת מלכא לעלמין חיי אל יבהלוך רעיונך וזיויך אל ישׁתנו׃
Daniel 5:11 איתי גבר במלכותך די רוח אלהין קדישׁין בה וביומי אבוך נהירו ושׂכלתנו וחכמה כחכמת אלהין השׁתכחת בה ומלכא נבכדנצר אבוך רב חרטמין אשׁפין כשׂדאין גזרין הקימה אבוך מלכא׃
Daniel 5:12 כל קבל די רוח יתירה ומנדע ושׂכלתנו מפשׁר חלמין ואחוית אחידן ומשׁרא קטרין השׁתכחת בה בדניאל די מלכא שׂם שׁמה בלטשׁאצר כען דניאל יתקרי ופשׁרה יהחוה׃
Daniel 5:13 באדין דניאל העל קדם מלכא ענה מלכא ואמר לדניאל אנתה הוא דניאל די מן בני גלותא די יהוד די היתי מלכא אבי מן יהוד׃
Daniel 5:14 ושׁמעת עליך די רוח אלהין בך ונהירו ושׂכלתנו וחכמה יתירה השׁתכחת׃
Daniel 5:15 וכען העלו קדמי חכימיא אשׁפיא די כתבה דנה יקרון ופשׁרה להודעתני ולא כהלין פשׁר מלתא להחויה׃
Daniel 5:16 ואנה שׁמעת עליך די תוכל פשׁרין למפשׁר וקטרין למשׁרא כען הן תוכל כתבא למקרא ופשׁרה להודעתני ארגונא תלבשׁ והמונכא די דהבא על צוארך ותלתא במלכותא תשׁלט׃
Daniel 5:17 באדין ענה דניאל ואמר קדם מלכא מתנתך לך להוין ונבזביתך לאחרן הב ברם כתבא אקרא למלכא ופשׁרא אהודענה׃
Daniel 5:18 אנתה מלכא אלהא עליא מלכותא ורבותא ויקרא והדרה יהב לנבכדנצר אבוך׃
Daniel 5:19 ומן רבותא די יהב לה כל עממיא אמיא ולשׁניא הוו זאעין ודחלין מן קדמוהי די הוה צבא הוא קטל ודי הוה צבא הוה מחא ודי הוה צבא הוה מרים ודי הוה צבא הוה משׁפיל׃
Daniel 5:20 וכדי רם לבבה ורוחה תקפת להזדה הנחת מן כרסא מלכותה ויקרה העדיו מנה׃
Daniel 5:21 ומן בני אנשׁא טריד ולבבה עם חיותא שׁוי ועם ערדיא מדורה עשׂבא כתורין יטעמונה ומטל שׁמיא גשׁמה יצטבע עד די ידע די שׁליט אלהא עליא במלכות אנשׁא ולמן די יצבה יהקים עליה׃
Daniel 5:22 ואנתה ברה בלשׁאצר לא השׁפלת לבבך כל קבל די כל דנה ידעת׃
Daniel 5:23 ועל מרא שׁמיא התרוממת ולמאניא די ביתה היתיו קדמיך ואנתה ורברבניך שׁגלתך ולחנתך חמרא שׁתין בהון ולאלהי כספא ודהבא נחשׁא פרזלא אעא ואבנא די לא חזין ולא שׁמעין ולא ידעין שׁבחת ולאלהא די נשׁמתך בידה וכל ארחתך לה לא הדרת׃
Daniel 5:24 באדין מן קדמוהי שׁליח פסא די ידא וכתבא דנה רשׁים׃
Daniel 5:25 ודנה כתבא די רשׁים מנא מנא תקל ופרסין׃
Daniel 5:26 דנה פשׁר מלתא מנא מנה אלהא מלכותך והשׁלמה׃
Daniel 5:27 תקל תקילתה במאזניא והשׁתכחת חסיר׃
Daniel 5:28 פרס פריסת מלכותך ויהיבת למדי ופרס׃
Daniel 5:29 באדין אמר בלשׁאצר והלבישׁו לדניאל ארגונא והמונכא די דהבא על צוארה והכרזו עלוהי די להוא שׁליט תלתא במלכותא׃
Daniel 5:30 בה בליליא קטיל בלאשׁצר מלכא כשׂדיא׃
Daniel 5:31 (6:1) ודריושׁ מדיא קבל מלכותא כבר שׁנין שׁתין ותרתין׃
Daniel 6:1 (6:2) שׁפר קדם דריושׁ והקים על מלכותא לאחשׁדרפניא מאה ועשׂרין די להון בכל מלכותא׃
Daniel 6:2 (6:3) ועלא מנהון סרכין תלתא די דניאל חד מנהון די להון אחשׁדרפניא אלין יהבין להון טעמא ומלכא לא להוא נזק׃
Daniel 6:3 (6:4) אדין דניאל דנה הוא מתנצח על סרכיא ואחשׁדרפניא כל קבל די רוח יתירא בה ומלכא עשׁית להקמותה על כל מלכותא׃
Daniel 6:4 (6:5) אדין סרכיא ואחשׁדרפניא הוו בעין עלה להשׁכחה לדניאל מצד מלכותא וכל עלה ושׁחיתה לא יכלין להשׁכחה כל קבל די מהימן הוא וכל שׁלו ושׁחיתה לא השׁתכחת עלוהי׃
Daniel 6:5 (6:6) אדין גבריא אלך אמרין די לא נהשׁכח לדניאל דנה כל עלא להן השׁכחנה עלוהי בדת אלהה׃
Daniel 6:6 (6:7) אדין סרכיא ואחשׁדרפניא אלן הרגשׁו על מלכא וכן אמרין לה דריושׁ מלכא לעלמין חיי׃
Daniel 6:7 (6:8) אתיעטו כל סרכי מלכותא סגניא ואחשׁדרפניא הדבריא ופחותא לקימה קים מלכא ולתקפה אסר די כל די יבעה בעו מן כל אלה ואנשׁ עד יומין תלתין להן מנך מלכא יתרמא לגב אריותא׃
Daniel 6:8 (6:9) כען מלכא תקים אסרא ותרשׁם כתבא די לא להשׁניה כדת מדי ופרס די לא תעדא׃
Daniel 6:9 (6:10) כל קבל דנה מלכא דריושׁ רשׁם כתבא ואסרא׃
Daniel 6:10 (6:11) ודניאל כדי ידע די רשׁים כתבא על לביתה וכוין פתיחן לה בעליתה נגד ירושׁלם וזמנין תלתה ביומא הוא ברך על ברכוהי ומצלא ומודא קדם אלהה כל קבל די הוא עבד מן קדמת דנה׃
Daniel 6:11 (6:12) אדין גבריא אלך הרגשׁו והשׁכחו לדניאל בעא ומתחנן קדם אלהה׃
Daniel 6:12 (6:13) באדין קריבו ואמרין קדם מלכא על אסר מלכא הלא אסר רשׁמת די כל אנשׁ די יבעה מן כל אלה ואנשׁ עד יומין תלתין להן מנך מלכא יתרמא לגוב אריותא ענה מלכא ואמר יציבא מלתא כדת מדי ופרס די לא תעדא׃
Daniel 6:13 (6:14) באדין ענו ואמרין קדם מלכא די דניאל די מן בני גלותא די יהוד לא שׂם עליך מלכא טעם ועל אסרא די רשׁמת וזמנין תלתה ביומא בעא בעותה׃
Daniel 6:14 (6:15) אדין מלכא כדי מלתא שׁמע שׂגיא באשׁ עלוהי ועל דניאל שׂם בל לשׁיזבותה ועד מעלי שׁמשׁא הוא משׁתדר להצלותה׃
Daniel 6:15 (6:16) באדין גבריא אלך הרגשׁו על מלכא ואמרין למלכא דע מלכא די דת למדי ופרס די כל אסר וקים די מלכא יהקים לא להשׁניה׃
Daniel 6:16 (6:17) באדין מלכא אמר והיתיו לדניאל ורמו לגבא די אריותא ענה מלכא ואמר לדניאל אלהך די אנתה פלח לה בתדירא הוא ישׁיזבנך׃
Daniel 6:17 (6:18) והיתית אבן חדה ושׂמת על פם גבא וחתמה מלכא בעזקתה ובעזקת רברבנוהי די לא תשׁנא צבו בדניאל׃
Daniel 6:18 (6:19) אדין אזל מלכא להיכלה ובת טות ודחון לא הנעל קדמוהי ושׁנתה נדת עלוהי׃
Daniel 6:19 (6:20) באדין מלכא בשׁפרפרא יקום בנגהא ובהתבהלה לגבא די אריותא אזל׃
Daniel 6:20 (6:21) וכמקרבה לגבא לדניאל בקל עציב זעק ענה מלכא ואמר לדניאל דניאל עבד אלהא חיא אלהך די אנתה פלח לה בתדירא היכל לשׁיזבותך מן אריותא׃
Daniel 6:21 (6:22) אדין דניאל עם מלכא מלל מלכא לעלמין חיי׃
Daniel 6:22 (6:23) אלהי שׁלח מלאכה וסגר פם אריותא ולא חבלוני כל קבל די קדמוהי זכו השׁתכחת לי ואף קדמיך מלכא חבולה לא עבדת׃
Daniel 6:23 (6:24) באדין מלכא שׂגיא טאב עלוהי ולדניאל אמר להנסקה מן גבא והסק דניאל מן גבא וכל חבל לא השׁתכח בה די הימן באלהה׃
Daniel 6:24 (6:25) ואמר מלכא והיתיו גבריא אלך די אכלו קרצוהי די דניאל ולגב אריותא רמו אנון בניהון ונשׁיהון ולא מטו לארעית גבא עד די שׁלטו בהון אריותא וכל גרמיהון הדקו׃
Daniel 6:25 (6:26) באדין דריושׁ מלכא כתב לכל עממיא אמיא ולשׁניא די דארין בכל ארעא שׁלמכון ישׂגא׃
Daniel 6:26 (6:27) מן קדמי שׂים טעם די בכל שׁלטן מלכותי להון זאעין ודחלין מן קדם אלהה די דניאל די הוא אלהא חיא וקים לעלמין ומלכותה די לא תתחבל ושׁלטנה עד סופא׃
Daniel 6:27 (6:28) משׁיזב ומצל ועבד אתין ותמהין בשׁמיא ובארעא די שׁיזיב לדניאל מן יד אריותא׃
Daniel 6:28 (6:29) ודניאל דנה הצלח במלכות דריושׁ ובמלכות כורשׁ פרסיא׃
Daniel 7:1 בשׁנת חדה לבלאשׁצר מלך בבל דניאל חלם חזה וחזוי ראשׁה על משׁכבה באדין חלמא כתב ראשׁ מלין אמר׃
Daniel 7:2 ענה דניאל ואמר חזה הוית בחזוי עם ליליא וארו ארבע רוחי שׁמיא מגיחן לימא רבא׃
Daniel 7:3 וארבע חיון רברבן סלקן מן ימא שׁנין דא מן דא׃
Daniel 7:4 קדמיתא כאריה וגפין די נשׁר לה חזה הוית עד די מריטו גפיה ונטילת מן ארעא ועל רגלין כאנשׁ הקימת ולבב אנשׁ יהיב׃
Daniel 7:5 וארו חיוה אחרי תנינה דמיה לדב ולשׂטר חד הקמת ותלת עלעין בפמה בין שׁניה וכן אמרין לה קומי אכלי בשׂר שׂגיא׃
Daniel 7:6 באתר דנה חזה הוית וארו אחרי כנמר ולה גפין ארבע די עוף על גביה וארבעה ראשׁין לחיותא ושׁלטן יהיב׃
Daniel 7:7 באתר דנה חזה הוית בחזוי ליליא וארו חיוה רביעיה דחילה ואימתני ותקיפא יתירא ושׁנין די פרזל לה רברבן אכלה ומדקה ושׁארא ברגליה רפסה והיא משׁניה מן כל חיותא די קדמיה וקרנין עשׂר׃
Daniel 7:8 משׂתכל הוית בקרניא ואלו קרן אחרי זעירה סלקת ביניהון ותלת מן קרניא קדמיתא אתעקרו מן קדמיה ואלו עינין כעיני אנשׁא בקרנא דא ופם ממלל רברבן׃
Daniel 7:9 חזה הוית עד די כרסון רמיו ועתיק יומין יתב לבושׁה כתלג חור ושׂער ראשׁה כעמר נקא כרסיה שׁביבין די נור גלגלוהי נור דלק׃
Daniel 7:10 נהר די נור נגד ונפק מן קדמוהי אלף אלפים ישׁמשׁונה ורבו רבון קדמוהי יקומון דינא יתב וספרין פתיחו׃
Daniel 7:11 חזה הוית באדין מן קל מליא רברבתא די קרנא ממללה חזה הוית עד די קטילת חיותא והובד גשׁמה ויהיבת ליקדת אשׁא׃
Daniel 7:12 ושׁאר חיותא העדיו שׁלטנהון וארכה בחיין יהיבת להון עד זמן ועדן׃
Daniel 7:13 חזה הוית בחזוי ליליא וארו עם ענני שׁמיא כבר אנשׁ אתה הוה ועד עתיק יומיא מטה וקדמוהי הקרבוהי׃
Daniel 7:14 ולה יהיב שׁלטן ויקר ומלכו וכל עממיא אמיא ולשׁניא לה יפלחון שׁלטנה שׁלטן עלם די לא יעדה ומלכותה די לא תתחבל׃
Daniel 7:15 אתכרית רוחי אנה דניאל בגוא נדנה וחזוי ראשׁי יבהלנני׃
Daniel 7:16 קרבת על חד מן קאמיא ויציבא אבעא מנה על כל דנה ואמר לי ופשׁר מליא יהודענני׃
Daniel 7:17 אלין חיותא רברבתא די אנין ארבע ארבעה מלכין יקומון מן ארעא׃
Daniel 7:18 ויקבלון מלכותא קדישׁי עליונין ויחסנון מלכותא עד עלמא ועד עלם עלמיא׃
Daniel 7:19 אדין צבית ליצבא על חיותא רביעיתא די הות שׁניה מן כלהון דחילה יתירה שׁניה די פרזל וטפריה די נחשׁ אכלה מדקה ושׁארא ברגליה רפסה׃
Daniel 7:20 ועל קרניא עשׂר די בראשׁה ואחרי די סלקת ונפלו מן קדמיה תלת וקרנא דכן ועינין לה ופם ממלל רברבן וחזוה רב מן חברתה׃
Daniel 7:21 חזה הוית וקרנא דכן עבדה קרב עם קדישׁין ויכלה׃
Daniel 7:22 עד די אתה עתיק יומיא ודינא יהב לקדישׁי עליונין וזמנא מטה ומלכותא החסנו קדישׁין׃
Daniel 7:23 כן אמר חיותא רביעיתא מלכו רביעיא תהוא בארעא די תשׁנא מן כל מלכותא ותאכל כל ארעא ותדושׁנה ותדקנה׃
Daniel 7:24 וקרניא עשׂר מנה מלכותה עשׂרה מלכין יקמון ואחרן יקום אחריהון והוא ישׁנא מן קדמיא ותלתה מלכין יהשׁפל׃
Daniel 7:25 ומלין לצד עליא ימלל ולקדישׁי עליונין יבלא ויסבר להשׁניה זמנין ודת ויתיהבון בידה עד עדן ועדנין ופלג עדן׃
Daniel 7:26 ודינא יתב ושׁלטנה יהעדון להשׁמדה ולהובדה עד סופא׃
Daniel 7:27 ומלכותה ושׁלטנא ורבותא די מלכות תחות כל שׁמיא יהיבת לעם קדישׁי עליונין מלכותה מלכות עלם וכל שׁלטניא לה יפלחון וישׁתמעון׃
Daniel 7:28 עד כה סופא די מלתא אנה דניאל שׂגיא רעיוני יבהלנני וזיוי ישׁתנון עלי ומלתא בלבי נטרת׃
Daniel 8:1 בשׁנת שׁלושׁ למלכות בלאשׁצר המלך חזון נראה אלי אני דניאל אחרי הנראה אלי בתחלה׃
Daniel 8:2 ואראה בחזון ויהי בראתי ואני בשׁושׁן הבירה אשׁר בעילם המדינה ואראה בחזון ואני הייתי על אובל אולי׃
Daniel 8:3 ואשׂא עיני ואראה והנה איל אחד עמד לפני האבל ולו קרנים והקרנים גבהות והאחת גבהה מן השׁנית והגבהה עלה באחרנה׃
Daniel 8:4 ראיתי את האיל מנגח ימה וצפונה ונגבה וכל חיות לא יעמדו לפניו ואין מציל מידו ועשׂה כרצנו והגדיל׃
Daniel 8:5 ואני הייתי מבין והנה צפיר העזים בא מן המערב על פני כל הארץ ואין נוגע בארץ והצפיר קרן חזות בין עיניו׃
Daniel 8:6 ויבא עד האיל בעל הקרנים אשׁר ראיתי עמד לפני האבל וירץ אליו בחמת כחו׃
Daniel 8:7 וראיתיו מגיע אצל האיל ויתמרמר אליו ויך את האיל וישׁבר את שׁתי קרניו ולא היה כח באיל לעמד לפניו וישׁליכהו ארצה וירמסהו ולא היה מציל לאיל מידו׃
Daniel 8:8 וצפיר העזים הגדיל עד מאד וכעצמו נשׁברה הקרן הגדולה ותעלנה חזות ארבע תחתיה לארבע רוחות השׁמים׃
Daniel 8:9 ומן האחת מהם יצא קרן אחת מצעירה ותגדל יתר אל הנגב ואל המזרח ואל הצבי׃
Daniel 8:10 ותגדל עד צבא השׁמים ותפל ארצה מן הצבא ומן הכוכבים ותרמסם׃
Daniel 8:11 ועד שׂר הצבא הגדיל וממנו הרים התמיד והשׁלך מכון מקדשׁו׃
Daniel 8:12 וצבא תנתן על התמיד בפשׁע ותשׁלך אמת ארצה ועשׂתה והצליחה׃
Daniel 8:13 ואשׁמעה אחד קדושׁ מדבר ויאמר אחד קדושׁ לפלמוני המדבר עד מתי החזון התמיד והפשׁע שׁמם תת וקדשׁ וצבא מרמס׃
Daniel 8:14 ויאמר אלי עד ערב בקר אלפים ושׁלשׁ מאות ונצדק קדשׁ׃
Daniel 8:15 ויהי בראתי אני דניאל את החזון ואבקשׁה בינה והנה עמד לנגדי כמראה גבר׃
Daniel 8:16 ואשׁמע קול אדם בין אולי ויקרא ויאמר גבריאל הבן להלז את המראה׃
Daniel 8:17 ויבא אצל עמדי ובבאו נבעתי ואפלה על פני ויאמר אלי הבן בן אדם כי לעת קץ החזון׃
Daniel 8:18 ובדברו עמי נרדמתי על פני ארצה ויגע בי ויעמידני על עמדי׃
Daniel 8:19 ויאמר הנני מודיעך את אשׁר יהיה באחרית הזעם כי למועד קץ׃
Daniel 8:20 האיל אשׁר ראית בעל הקרנים מלכי מדי ופרס׃
Daniel 8:21 והצפיר השׂעיר מלך יון והקרן הגדולה אשׁר בין עיניו הוא המלך הראשׁון׃
Daniel 8:22 והנשׁברת ותעמדנה ארבע תחתיה ארבע מלכיות מגוי יעמדנה ולא בכחו׃
Daniel 8:23 ובאחרית מלכותם כהתם הפשׁעים יעמד מלך עז פנים ומבין חידות׃
Daniel 8:24 ועצם כחו ולא בכחו ונפלאות ישׁחית והצליח ועשׂה והשׁחית עצומים ועם קדשׁים׃
Daniel 8:25 ועל שׂכלו והצליח מרמה בידו ובלבבו יגדיל ובשׁלוה ישׁחית רבים ועל שׂר שׂרים יעמד ובאפס יד ישׁבר׃
Daniel 8:26 ומראה הערב והבקר אשׁר נאמר אמת הוא ואתה סתם החזון כי לימים רבים׃
Daniel 8:27 ואני דניאל נהייתי ונחליתי ימים ואקום ואעשׂה את מלאכת המלך ואשׁתומם על המראה ואין מבין׃
Daniel 9:1 בשׁנת אחת לדריושׁ בן אחשׁורושׁ מזרע מדי אשׁר המלך על מלכות כשׂדים׃
Daniel 9:2 בשׁנת אחת למלכו אני דניאל בינתי בספרים מספר השׁנים אשׁר היה דבר יהוה אל ירמיה הנביא למלאות לחרבות ירושׁלם שׁבעים שׁנה׃
Daniel 9:3 ואתנה את פני אל אדני האלהים לבקשׁ תפלה ותחנונים בצום ושׂק ואפר׃
Daniel 9:4 ואתפללה ליהוה אלהי ואתודה ואמרה אנא אדני האל הגדול והנורא שׁמר הברית והחסד לאהביו ולשׁמרי מצותיו׃
Daniel 9:5 חטאנו ועוינו והרשׁענו ומרדנו וסור ממצותך וממשׁפטיך׃
Daniel 9:6 ולא שׁמענו אל עבדיך הנביאים אשׁר דברו בשׁמך אל מלכינו שׂרינו ואבתינו ואל כל עם הארץ׃
Daniel 9:7 לך אדני הצדקה ולנו בשׁת הפנים כיום הזה לאישׁ יהודה וליושׁבי ירושׁלם ולכל ישׂראל הקרבים והרחקים בכל הארצות אשׁר הדחתם שׁם במעלם אשׁר מעלו׃
Daniel 9:8 יהוה לנו בשׁת הפנים למלכינו לשׂרינו ולאבתינו אשׁר חטאנו׃
Daniel 9:9 לאדני אלהינו הרחמים והסלחות כי מרדנו׃
Daniel 9:10 ולא שׁמענו בקול יהוה אלהינו ללכת בתורתיו אשׁר נתן לפנינו ביד עבדיו הנביאים׃
Daniel 9:11 וכל ישׂראל עברו את תורתך וסור לבלתי שׁמוע בקלך ותתך עלינו האלה והשׁבעה אשׁר כתובה בתורת משׁה עבד האלהים כי חטאנו׃
Daniel 9:12 ויקם את דבריו אשׁר דבר עלינו ועל שׁפטינו אשׁר שׁפטונו להביא עלינו רעה גדלה אשׁר לא נעשׂתה תחת כל השׁמים כאשׁר נעשׂתה בירושׁלם׃
Daniel 9:13 כאשׁר כתוב בתורת משׁה את כל הרעה הזאת באה עלינו ולא חלינו את פני יהוה אלהינו לשׁוב מעוננו ולהשׂכיל באמתך׃
Daniel 9:14 וישׁקד יהוה על הרעה ויביאה עלינו כי צדיק יהוה אלהינו על כל מעשׂיו אשׁר עשׂה ולא שׁמענו בקלו׃
Daniel 9:15 ועתה אדני אלהינו אשׁר הוצאת את עמך מארץ מצרים ביד חזקה ותעשׂ לך שׁם כיום הזה חטאנו רשׁענו׃
Daniel 9:16 אדני ככל צדקתך ישׁב נא אפך וחמתך מעירך ירושׁלם הר קדשׁך כי בחטאינו ובעונות אבתינו ירושׁלם ועמך לחרפה לכל סביבתינו׃
Daniel 9:17 ועתה שׁמע אלהינו אל תפלת עבדך ואל תחנוניו והאר פניך על מקדשׁך השׁמם למען אדני׃
Daniel 9:18 הטה אלהי אזנך ושׁמע פקחה עיניך וראה שׁממתינו והעיר אשׁר נקרא שׁמך עליה כי לא על צדקתינו אנחנו מפילים תחנונינו לפניך כי על רחמיך הרבים׃
Daniel 9:19 אדני שׁמעה אדני סלחה אדני הקשׁיבה ועשׂה אל תאחר למענך אלהי כי שׁמך נקרא על עירך ועל עמך׃
Daniel 9:20 ועוד אני מדבר ומתפלל ומתודה חטאתי וחטאת עמי ישׂראל ומפיל תחנתי לפני יהוה אלהי על הר קדשׁ אלהי׃
Daniel 9:21 ועוד אני מדבר בתפלה והאישׁ גבריאל אשׁר ראיתי בחזון בתחלה מעף ביעף נגע אלי כעת מנחת ערב׃
Daniel 9:22 ויבן וידבר עמי ויאמר דניאל עתה יצאתי להשׂכילך בינה׃
Daniel 9:23 בתחלת תחנוניך יצא דבר ואני באתי להגיד כי חמודות אתה ובין בדבר והבן במראה׃
Daniel 9:24 שׁבעים שׁבעים נחתך על עמך ועל עיר קדשׁך לכלא הפשׁע ולחתם חטאות ולכפר עון ולהביא צדק עלמים ולחתם חזון ונביא ולמשׁח קדשׁ קדשׁים׃
Daniel 9:25 ותדע ותשׂכל מן מצא דבר להשׁיב ולבנות ירושׁלם עד משׁיח נגיד שׁבעים שׁבעה ושׁבעים שׁשׁים ושׁנים תשׁוב ונבנתה רחוב וחרוץ ובצוק העתים׃
Daniel 9:26 ואחרי השׁבעים שׁשׁים ושׁנים יכרת משׁיח ואין לו והעיר והקדשׁ ישׁחית עם נגיד הבא וקצו בשׁטף ועד קץ מלחמה נחרצת שׁממות׃
Daniel 9:27 והגביר ברית לרבים שׁבוע אחד וחצי השׁבוע ישׁבית זבח ומנחה ועל כנף שׁקוצים משׁמם ועד כלה ונחרצה תתך על שׁמם׃
Daniel 10:1 בשׁנת שׁלושׁ לכורשׁ מלך פרס דבר נגלה לדניאל אשׁר נקרא שׁמו בלטשׁאצר ואמת הדבר וצבא גדול ובין את הדבר ובינה לו במראה׃
Daniel 10:2 בימים ההם אני דניאל הייתי מתאבל שׁלשׁה שׁבעים ימים׃
Daniel 10:3 לחם חמדות לא אכלתי ובשׂר ויין לא בא אל פי וסוך לא סכתי עד מלאת שׁלשׁת שׁבעים ימים׃
Daniel 10:4 וביום עשׂרים וארבעה לחדשׁ הראשׁון ואני הייתי על יד הנהר הגדול הוא חדקל׃
Daniel 10:5 ואשׂא את עיני וארא והנה אישׁ אחד לבושׁ בדים ומתניו חגרים בכתם אופז׃
Daniel 10:6 וגויתו כתרשׁישׁ ופניו כמראה ברק ועיניו כלפידי אשׁ וזרעתיו ומרגלתיו כעין נחשׁת קלל וקול דבריו כקול המון׃
Daniel 10:7 וראיתי אני דניאל לבדי את המראה והאנשׁים אשׁר היו עמי לא ראו את המראה אבל חרדה גדלה נפלה עליהם ויברחו בהחבא׃
Daniel 10:8 ואני נשׁארתי לבדי ואראה את המראה הגדלה הזאת ולא נשׁאר בי כח והודי נהפך עלי למשׁחית ולא עצרתי כח׃
Daniel 10:9 ואשׁמע את קול דבריו וכשׁמעי את קול דבריו ואני הייתי נרדם על פני ופני ארצה׃
Daniel 10:10 והנה יד נגעה בי ותניעני על ברכי וכפות ידי׃
Daniel 10:11 ויאמר אלי דניאל אישׁ חמדות הבן בדברים אשׁר אנכי דבר אליך ועמד על עמדך כי עתה שׁלחתי אליך ובדברו עמי את הדבר הזה עמדתי מרעיד׃
Daniel 10:12 ויאמר אלי אל תירא דניאל כי מן היום הראשׁון אשׁר נתת את לבך להבין ולהתענות לפני אלהיך נשׁמעו דבריך ואני באתי בדבריך׃
Daniel 10:13 ושׂר מלכות פרס עמד לנגדי עשׂרים ואחד יום והנה מיכאל אחד השׂרים הראשׁנים בא לעזרני ואני נותרתי שׁם אצל מלכי פרס׃
Daniel 10:14 ובאתי להבינך את אשׁר יקרה לעמך באחרית הימים כי עוד חזון לימים׃
Daniel 10:15 ובדברו עמי כדברים האלה נתתי פני ארצה ונאלמתי׃
Daniel 10:16 והנה כדמות בני אדם נגע על שׂפתי ואפתח פי ואדברה ואמרה אל העמד לנגדי אדני במראה נהפכו צירי עלי ולא עצרתי כח׃
Daniel 10:17 והיך יוכל עבד אדני זה לדבר עם אדני זה ואני מעתה לא יעמד בי כח ונשׁמה לא נשׁארה׃
Daniel 10:18 ויסף ויגע בי כמראה אדם ויחזקני׃
Daniel 10:19 ויאמר אל תירא אישׁ חמדות שׁלום לך חזק וחזק וכדברו עמי התחזקתי ואמרה ידבר אדני כי חזקתני׃
Daniel 10:20 ויאמר הידעת למה באתי אליך ועתה אשׁוב להלחם עם שׂר פרס ואני יוצא והנה שׂר יון בא׃
Daniel 10:21 אבל אגיד לך את הרשׁום בכתב אמת ואין אחד מתחזק עמי על אלה כי אם מיכאל שׂרכם׃
Daniel 11:1 ואני בשׁנת אחת לדריושׁ המדי עמדי למחזיק ולמעוז׃
Daniel 11:2 ועתה אמת אגיד לך הנה עוד שׁלשׁה מלכים עמדים לפרס והרביעי יעשׁיר עשׁר גדול מכל וכחזקתו בעשׁרו יעיר הכל את מלכות יון׃
Daniel 11:3 ועמד מלך גבור ומשׁל ממשׁל רב ועשׂה כרצונו׃
Daniel 11:4 וכעמדו תשׁבר מלכותו ותחץ לארבע רוחות השׁמים ולא לאחריתו ולא כמשׁלו אשׁר משׁל כי תנתשׁ מלכותו ולאחרים מלבד אלה׃
Daniel 11:5 ויחזק מלך הנגב ומן שׂריו ויחזק עליו ומשׁל ממשׁל רב ממשׁלתו׃
Daniel 11:6 ולקץ שׁנים יתחברו ובת מלך הנגב תבוא אל מלך הצפון לעשׂות מישׁרים ולא תעצר כוח הזרוע ולא יעמד וזרעו ותנתן היא ומביאיה והילדה ומחזקה בעתים׃
Daniel 11:7 ועמד מנצר שׁרשׁיה כנו ויבא אל החיל ויבא במעוז מלך הצפון ועשׂה בהם והחזיק׃
Daniel 11:8 וגם אלהיהם עם נסכיהם עם כלי חמדתם כסף וזהב בשׁבי יבא מצרים והוא שׁנים יעמד ממלך הצפון׃
Daniel 11:9 ובא במלכות מלך הנגב ושׁב אל אדמתו׃
Daniel 11:10 ובנו יתגרו ואספו המון חילים רבים ובא בוא ושׁטף ועבר וישׁב ויתגרו עד מעזה׃
Daniel 11:11 ויתמרמר מלך הנגב ויצא ונלחם עמו עם מלך הצפון והעמיד המון רב ונתן ההמון בידו׃
Daniel 11:12 ונשׂא ההמון ירום לבבו והפיל רבאות ולא יעוז׃
Daniel 11:13 ושׁב מלך הצפון והעמיד המון רב מן הראשׁון ולקץ העתים שׁנים יבוא בוא בחיל גדול וברכושׁ רב׃
Daniel 11:14 ובעתים ההם רבים יעמדו על מלך הנגב ובני פריצי עמך ינשׂאו להעמיד חזון ונכשׁלו׃
Daniel 11:15 ויבא מלך הצפון וישׁפך סוללה ולכד עיר מבצרות וזרעות הנגב לא יעמדו ועם מבחריו ואין כח לעמד׃
Daniel 11:16 ויעשׂ הבא אליו כרצונו ואין עומד לפניו ויעמד בארץ הצבי וכלה בידו׃
Daniel 11:17 וישׂם פניו לבוא בתקף כל מלכותו וישׁרים עמו ועשׂה ובת הנשׁים יתן לו להשׁחיתה ולא תעמד ולא לו תהיה׃
Daniel 11:18 וישׁב פניו לאיים ולכד רבים והשׁבית קצין חרפתו לו בלתי חרפתו ישׁיב׃
Daniel 11:19 וישׁב פניו למעוזי ארצו ונכשׁל ונפל ולא ימצא׃
Daniel 11:20 ועמד על כנו מעביר נוגשׂ הדר מלכות ובימים אחדים ישׁבר ולא באפים ולא במלחמה׃
Daniel 11:21 ועמד על כנו נבזה ולא נתנו עליו הוד מלכות ובא בשׁלוה והחזיק מלכות בחלקלקות׃
Daniel 11:22 וזרעות השׁטף ישׁטפו מלפניו וישׁברו וגם נגיד ברית׃
Daniel 11:23 ומן התחברות אליו יעשׂה מרמה ועלה ועצם במעט גוי׃
Daniel 11:24 בשׁלוה ובמשׁמני מדינה יבוא ועשׂה אשׁר לא עשׂו אבתיו ואבות אבתיו בזה ושׁלל ורכושׁ להם יבזור ועל מבצרים יחשׁב מחשׁבתיו ועד עת׃
Daniel 11:25 ויער כחו ולבבו על מלך הנגב בחיל גדול ומלך הנגב יתגרה למלחמה בחיל גדול ועצום עד מאד ולא יעמד כי יחשׁבו עליו מחשׁבות׃
Daniel 11:26 ואכלי פת בגו ישׁברוהו וחילו ישׁטוף ונפלו חללים רבים׃
Daniel 11:27 ושׁניהם המלכים לבבם למרע ועל שׁלחן אחד כזב ידברו ולא תצלח כי עוד קץ למועד׃
Daniel 11:28 וישׁב ארצו ברכושׁ גדול ולבבו על ברית קדשׁ ועשׂה ושׁב לארצו׃
Daniel 11:29 למועד ישׁוב ובא בנגב ולא תהיה כראשׁנה וכאחרנה׃
Daniel 11:30 ובאו בו ציים כתים ונכאה ושׁב וזעם על ברית קודשׁ ועשׂה ושׁב ויבן על עזבי ברית קדשׁ׃
Daniel 11:31 וזרעים ממנו יעמדו וחללו המקדשׁ המעוז והסירו התמיד ונתנו השׁקוץ משׁומם׃
Daniel 11:32 ומרשׁיעי ברית יחניף בחלקות ועם ידעי אלהיו יחזקו ועשׂו׃
Daniel 11:33 ומשׂכילי עם יבינו לרבים ונכשׁלו בחרב ובלהבה בשׁבי ובבזה ימים׃
Daniel 11:34 ובהכשׁלם יעזרו עזר מעט ונלוו עליהם רבים בחלקלקות׃
Daniel 11:35 ומן המשׂכילים יכשׁלו לצרוף בהם ולברר וללבן עד עת קץ כי עוד למועד׃
Daniel 11:36 ועשׂה כרצונו המלך ויתרומם ויתגדל על כל אל ועל אל אלים ידבר נפלאות והצליח עד כלה זעם כי נחרצה נעשׂתה׃
Daniel 11:37 ועל אלהי אבתיו לא יבין ועל חמדת נשׁים ועל כל אלוה לא יבין כי על כל יתגדל׃
Daniel 11:38 ולאלה מעזים על כנו יכבד ולאלוה אשׁר לא ידעהו אבתיו יכבד בזהב ובכסף ובאבן יקרה ובחמדות׃
Daniel 11:39 ועשׂה למבצרי מעזים עם אלוה נכר אשׁר הכיר ירבה כבוד והמשׁילם ברבים ואדמה יחלק במחיר׃
Daniel 11:40 ובעת קץ יתנגח עמו מלך הנגב וישׂתער עליו מלך הצפון ברכב ובפרשׁים ובאניות רבות ובא בארצות ושׁטף ועבר׃
Daniel 11:41 ובא בארץ הצבי ורבות יכשׁלו ואלה ימלטו מידו אדום ומואב וראשׁית בני עמון׃
Daniel 11:42 וישׁלח ידו בארצות וארץ מצרים לא תהיה לפליטה׃
Daniel 11:43 ומשׁל במכמני הזהב והכסף ובכל חמדות מצרים ולבים וכשׁים במצעדיו׃
Daniel 11:44 ושׁמעות יבהלהו ממזרח ומצפון ויצא בחמא גדלה להשׁמיד ולהחרים רבים׃
Daniel 11:45 ויטע אהלי אפדנו בין ימים להר צבי קדשׁ ובא עד קצו ואין עוזר׃
Daniel 12:1 ובעת ההיא יעמד מיכאל השׂר הגדול העמד על בני עמך והיתה עת צרה אשׁר לא נהיתה מהיות גוי עד העת ההיא ובעת ההיא ימלט עמך כל הנמצא כתוב בספר׃
Daniel 12:2 ורבים מישׁני אדמת עפר יקיצו אלה לחיי עולם ואלה לחרפות לדראון עולם׃
Daniel 12:3 והמשׂכלים יזהרו כזהר הרקיע ומצדיקי הרבים ככוכבים לעולם ועד׃
Daniel 12:4 ואתה דניאל סתם הדברים וחתם הספר עד עת קץ ישׁטטו רבים ותרבה הדעת׃
Daniel 12:5 וראיתי אני דניאל והנה שׁנים אחרים עמדים אחד הנה לשׂפת היאר ואחד הנה לשׂפת היאר׃
Daniel 12:6 ויאמר לאישׁ לבושׁ הבדים אשׁר ממעל למימי היאר עד מתי קץ הפלאות׃
Daniel 12:7 ואשׁמע את האישׁ לבושׁ הבדים אשׁר ממעל למימי היאר וירם ימינו ושׂמאלו אל השׁמים וישׁבע בחי העולם כי למועד מועדים וחצי וככלות נפץ יד עם קדשׁ תכלינה כל אלה׃
Daniel 12:8 ואני שׁמעתי ולא אבין ואמרה אדני מה אחרית אלה׃
Daniel 12:9 ויאמר לך דניאל כי סתמים וחתמים הדברים עד עת קץ׃
Daniel 12:10 יתבררו ויתלבנו ויצרפו רבים והרשׁיעו רשׁעים ולא יבינו כל רשׁעים והמשׂכלים יבינו׃
Daniel 12:11 ומעת הוסר התמיד ולתת שׁקוץ שׁמם ימים אלף מאתים ותשׁעים׃
Daniel 12:12 אשׁרי המחכה ויגיע לימים אלף שׁלשׁ מאות שׁלשׁים וחמשׁה׃
Daniel 12:13 ואתה לך לקץ ותנוח ותעמד לגרלך לקץ הימין׃
Hosea 1:1 דבר יהוה אשׁר היה אל הושׁע בן בארי בימי עזיה יותם אחז יחזקיה מלכי יהודה ובימי ירבעם בן יואשׁ מלך ישׂראל׃
Hosea 1:2 תחלת דבר יהוה בהושׁע ויאמר יהוה אל הושׁע לך קח לך אשׁת זנונים וילדי זנונים כי זנה תזנה הארץ מאחרי יהוה׃
Hosea 1:3 וילך ויקח את גמר בת דבלים ותהר ותלד לו בן׃
Hosea 1:4 ויאמר יהוה אליו קרא שׁמו יזרעאל כי עוד מעט ופקדתי את דמי יזרעאל על בית יהוא והשׁבתי ממלכות בית ישׂראל׃
Hosea 1:5 והיה ביום ההוא ושׁברתי את קשׁת ישׂראל בעמק יזרעאל׃
Hosea 1:6 ותהר עוד ותלד בת ויאמר לו קרא שׁמה לא רחמה כי לא אוסיף עוד ארחם את בית ישׂראל כי נשׂא אשׂא׃
Hosea 1:7 ואת בית יהודה ארחם והושׁעתים ביהוה אלהיהם ולא אושׁיעם בקשׁת ובחרב ובמלחמה בסוסים ובפרשׁים׃
Hosea 1:8 ותגמל את לא רחמה ותהר ותלד בן׃
Hosea 1:9 ויאמר קרא שׁמו לא עמי כי אתם לא עמי ואנכי לא אהיה׃
Hosea 1:10 (2:1) והיה מספר בני ישׂראל כחול הים אשׁר לא ימד ולא יספר והיה במקום אשׁר יאמר להם לא עמי אתם יאמר להם בני אל חי׃
Hosea 1:11 (2:2) ונקבצו בני יהודה ובני ישׂראל יחדו ושׂמו להם ראשׁ אחד ועלו מן הארץ כי גדול יום יזרעאל׃
Hosea 2:1 (2:3) אמרו לאחיכם עמי ולאחותיכם רחמה׃
Hosea 2:2 (2:4) ריבו באמכם ריבו כי היא לא אשׁתי ואנכי לא אישׁה ותסר זנוניה מפניה ונאפופיה מבין שׁדיה׃
Hosea 2:3 (2:5) פן אפשׁיטנה ערמה והצגתיה כיום הולדה ושׂמתיה כמדבר ושׁתה כארץ ציה והמתיה בצמא׃
Hosea 2:4 (2:6) ואת בניה לא ארחם כי בני זנונים המה׃
Hosea 2:5 (2:7) כי זנתה אמם הבישׁה הורתם כי אמרה אלכה אחרי מאהבי נתני לחמי ומימי צמרי ופשׁתי שׁמני ושׁקויי׃
Hosea 2:6 (2:8) לכן הנני שׂך את דרכך בסירים וגדרתי את גדרה ונתיבותיה לא תמצא׃
Hosea 2:7 (2:9) ורדפה את מאהביה ולא תשׂיג אתם ובקשׁתם ולא תמצא ואמרה אלכה ואשׁובה אל אישׁי הראשׁון כי טוב לי אז מעתה׃
Hosea 2:8 (2:10) והיא לא ידעה כי אנכי נתתי לה הדגן והתירושׁ והיצהר וכסף הרביתי לה וזהב עשׂו לבעל׃
Hosea 2:9 (2:11) לכן אשׁוב ולקחתי דגני בעתו ותירושׁי במועדו והצלתי צמרי ופשׁתי לכסות את ערותה׃
Hosea 2:10 (2:12) ועתה אגלה את נבלתה לעיני מאהביה ואישׁ לא יצילנה מידי׃
Hosea 2:11 (2:13) והשׁבתי כל משׂושׂה חגה חדשׁה ושׁבתה וכל מועדה׃
Hosea 2:12 (2:14) והשׁמתי גפנה ותאנתה אשׁר אמרה אתנה המה לי אשׁר נתנו לי מאהבי ושׂמתים ליער ואכלתם חית השׂדה׃
Hosea 2:13 (2:15) ופקדתי עליה את ימי הבעלים אשׁר תקטיר להם ותעד נזמה וחליתה ותלך אחרי מאהביה ואתי שׁכחה נאם יהוה׃
Hosea 2:14 (2:16) לכן הנה אנכי מפתיה והלכתיה המדבר ודברתי על לבה׃
Hosea 2:15 (2:17) ונתתי לה את כרמיה משׁם ואת עמק עכור לפתח תקוה וענתה שׁמה כימי נעוריה וכיום עלתה מארץ מצרים׃
Hosea 2:16 (2:18) והיה ביום ההוא נאם יהוה תקראי אישׁי ולא תקראי לי עוד בעלי׃
Hosea 2:17 (2:19) והסרתי את שׁמות הבעלים מפיה ולא יזכרו עוד בשׁמם׃
Hosea 2:18 (2:20) וכרתי להם ברית ביום ההוא עם חית השׂדה ועם עוף השׁמים ורמשׂ האדמה וקשׁת וחרב ומלחמה אשׁבור מן הארץ והשׁכבתים לבטח׃
Hosea 2:19 (2:21) וארשׂתיך לי לעולם וארשׂתיך לי בצדק ובמשׁפט ובחסד וברחמים׃
Hosea 2:20 (2:22) וארשׂתיך לי באמונה וידעת את יהוה׃
Hosea 2:21 (2:23) והיה ביום ההוא אענה נאם יהוה אענה את השׁמים והם יענו את הארץ׃
Hosea 2:22 (2:24) והארץ תענה את הדגן ואת התירושׁ ואת היצהר והם יענו את יזרעאל׃
Hosea 2:23 (2:25) וזרעתיה לי בארץ ורחמתי את לא רחמה ואמרתי ללא עמי עמי אתה והוא יאמר אלהי׃
Hosea 3:1 ויאמר יהוה אלי עוד לך אהב אשׁה אהבת רע ומנאפת כאהבת יהוה את בני ישׂראל והם פנים אל אלהים אחרים ואהבי אשׁישׁי ענבים׃
Hosea 3:2 ואכרה לי בחמשׁה עשׂר כסף וחמר שׂערים ולתך שׂערים׃
Hosea 3:3 ואמר אליה ימים רבים תשׁבי לי לא תזני ולא תהיי לאישׁ וגם אני אליך׃
Hosea 3:4 כי ימים רבים ישׁבו בני ישׂראל אין מלך ואין שׂר ואין זבח ואין מצבה ואין אפוד ותרפים׃
Hosea 3:5 אחר ישׁבו בני ישׂראל ובקשׁו את יהוה אלהיהם ואת דוד מלכם ופחדו אל יהוה ואל טובו באחרית הימים׃
Hosea 4:1 שׁמעו דבר יהוה בני ישׂראל כי ריב ליהוה עם יושׁבי הארץ כי אין אמת ואין חסד ואין דעת אלהים בארץ׃
Hosea 4:2 אלה וכחשׁ ורצח וגנב ונאף פרצו ודמים בדמים נגעו׃
Hosea 4:3 על כן תאבל הארץ ואמלל כל יושׁב בה בחית השׂדה ובעוף השׁמים וגם דגי הים יאספו׃
Hosea 4:4 אך אישׁ אל ירב ואל יוכח אישׁ ועמך כמריבי כהן׃
Hosea 4:5 וכשׁלת היום וכשׁל גם נביא עמך לילה ודמיתי אמך׃
Hosea 4:6 נדמו עמי מבלי הדעת כי אתה הדעת מאסת ואמאסאך מכהן לי ותשׁכח תורת אלהיך אשׁכח בניך גם אני׃
Hosea 4:7 כרבם כן חטאו לי כבודם בקלון אמיר׃
Hosea 4:8 חטאת עמי יאכלו ואל עונם ישׂאו נפשׁו׃
Hosea 4:9 והיה כעם ככהן ופקדתי עליו דרכיו ומעלליו אשׁיב׃
Hosea 4:10 ואכלו ולא ישׂבעו הזנו ולא יפרצו כי את יהוה עזבו לשׁמר׃
Hosea 4:11 זנות ויין ותירושׁ יקח לב׃
Hosea 4:12 עמי בעצו ישׁאל ומקלו יגיד לו כי רוח זנונים התעה ויזנו מתחת אלהיהם׃
Hosea 4:13 על ראשׁי ההרים יזבחו ועל הגבעות יקטרו תחת אלון ולבנה ואלה כי טוב צלה על כן תזנינה בנותיכם וכלותיכם תנאפנה׃
Hosea 4:14 לא אפקוד על בנותיכם כי תזנינה ועל כלותיכם כי תנאפנה כי הם עם הזנות יפרדו ועם הקדשׁות יזבחו ועם לא יבין ילבט׃
Hosea 4:15 אם זנה אתה ישׂראל אל יאשׁם יהודה ואל תבאו הגלגל ואל תעלו בית און ואל תשׁבעו חי יהוה׃
Hosea 4:16 כי כפרה סררה סרר ישׂראל עתה ירעם יהוה ככבשׂ במרחב׃
Hosea 4:17 חבור עצבים אפרים הנח׃
Hosea 4:18 סר סבאם הזנה הזנו אהבו הבו קלון מגניה׃
Hosea 4:19 צרר רוח אותה בכנפיה ויבשׁו מזבחותם׃
Hosea 5:1 שׁמעו זאת הכהנים והקשׁיבו בית ישׂראל ובית המלך האזינו כי לכם המשׁפט כי פח הייתם למצפה ורשׁת פרושׂה על תבור׃
Hosea 5:2 ושׁחטה שׂטים העמיקו ואני מוסר לכלם׃
Hosea 5:3 אני ידעתי אפרים וישׂראל לא נכחד ממני כי עתה הזנית אפרים נטמא ישׂראל׃
Hosea 5:4 לא יתנו מעלליהם לשׁוב אל אלהיהם כי רוח זנונים בקרבם ואת יהוה לא ידעו׃
Hosea 5:5 וענה גאון ישׂראל בפניו וישׂראל ואפרים יכשׁלו בעונם כשׁל גם יהודה עמם׃
Hosea 5:6 בצאנם ובבקרם ילכו לבקשׁ את יהוה ולא ימצאו חלץ מהם׃
Hosea 5:7 ביהוה בגדו כי בנים זרים ילדו עתה יאכלם חדשׁ את חלקיהם׃
Hosea 5:8 תקעו שׁופר בגבעה חצצרה ברמה הריעו בית און אחריך בנימין׃
Hosea 5:9 אפרים לשׁמה תהיה ביום תוכחה בשׁבטי ישׂראל הודעתי נאמנה׃
Hosea 5:10 היו שׂרי יהודה כמסיגי גבול עליהם אשׁפוך כמים עברתי׃
Hosea 5:11 עשׁוק אפרים רצוץ משׁפט כי הואיל הלך אחרי צו׃
Hosea 5:12 ואני כעשׁ לאפרים וכרקב לבית יהודה׃
Hosea 5:13 וירא אפרים את חליו ויהודה את מזרו וילך אפרים אל אשׁור וישׁלח אל מלך ירב והוא לא יוכל לרפא לכם ולא יגהה מכם מזור׃
Hosea 5:14 כי אנכי כשׁחל לאפרים וככפיר לבית יהודה אני אני אטרף ואלך אשׂא ואין מציל׃
Hosea 5:15 אלך אשׁובה אל מקומי עד אשׁר יאשׁמו ובקשׁו פני בצר להם ישׁחרנני׃
Hosea 6:1 לכו ונשׁובה אל יהוה כי הוא טרף וירפאנו יך ויחבשׁנו׃
Hosea 6:2 יחינו מימים ביום השׁלישׁי יקמנו ונחיה לפניו׃
Hosea 6:3 ונדעה נרדפה לדעת את יהוה כשׁחר נכון מוצאו ויבוא כגשׁם לנו כמלקושׁ יורה ארץ׃
Hosea 6:4 מה אעשׂה לך אפרים מה אעשׂה לך יהודה וחסדכם כענן בקר וכטל משׁכים הלך׃
Hosea 6:5 על כן חצבתי בנביאים הרגתים באמרי פי ומשׁפטיך אור יצא׃
Hosea 6:6 כי חסד חפצתי ולא זבח ודעת אלהים מעלות׃
Hosea 6:7 והמה כאדם עברו ברית שׁם בגדו׃
Hosea 6:8 גלעד קרית פעלי און עקבה מדם׃
Hosea 6:9 וכחכי אישׁ גדודים חבר כהנים דרך ירצחו שׁכמה כי זמה עשׂו׃
Hosea 6:10 בבית ישׂראל ראיתי שׁעריריה שׁם זנות לאפרים נטמא ישׂראל׃
Hosea 6:11 גם יהודה שׁת קציר לך בשׁובי שׁבות עמי׃
Hosea 7:1 כרפאי לישׂראל ונגלה עון אפרים ורעות שׁמרון כי פעלו שׁקר וגנב יבוא פשׁט גדוד בחוץ׃
Hosea 7:2 ובל יאמרו ללבבם כל רעתם זכרתי עתה סבבום מעלליהם נגד פני היו׃
Hosea 7:3 ברעתם ישׂמחו מלך ובכחשׁיהם שׂרים׃
Hosea 7:4 כלם מנאפים כמו תנור בערה מאפה ישׁבות מעיר מלושׁ בצק עד חמצתו׃
Hosea 7:5 יום מלכנו החלו שׂרים חמת מיין משׁך ידו את לצצים׃
Hosea 7:6 כי קרבו כתנור לבם בארבם כל הלילה ישׁן אפהם בקר הוא בער כאשׁ להבה׃
Hosea 7:7 כלם יחמו כתנור ואכלו את שׁפטיהם כל מלכיהם נפלו אין קרא בהם אלי׃
Hosea 7:8 אפרים בעמים הוא יתבולל אפרים היה עגה בלי הפוכה׃
Hosea 7:9 אכלו זרים כחו והוא לא ידע גם שׂיבה זרקה בו והוא לא ידע׃
Hosea 7:10 וענה גאון ישׂראל בפניו ולא שׁבו אל יהוה אלהיהם ולא בקשׁהו בכל זאת׃
Hosea 7:11 ויהי אפרים כיונה פותה אין לב מצרים קראו אשׁור הלכו׃
Hosea 7:12 כאשׁר ילכו אפרושׂ עליהם רשׁתי כעוף השׁמים אורידם איסרם כשׁמע לעדתם׃
Hosea 7:13 אוי להם כי נדדו ממני שׁד להם כי פשׁעו בי ואנכי אפדם והמה דברו עלי כזבים׃
Hosea 7:14 ולא זעקו אלי בלבם כי יילילו על משׁכבותם על דגן ותירושׁ יתגוררו יסורו׃
Hosea 7:15 ואני יסרתי חזקתי זרועתם ואלי יחשׁבו רע׃
Hosea 7:16 ישׁובו לא על היו כקשׁת רמיה יפלו בחרב שׂריהם מזעם לשׁונם זו לעגם בארץ מצרים׃
Hosea 8:1 אל חכך שׁפר כנשׁר על בית יהוה יען עברו בריתי ועל תורתי פשׁעו׃
Hosea 8:2 לי יזעקו אלהי ידענוך ישׂראל׃
Hosea 8:3 זנח ישׂראל טוב אויב ירדפו׃
Hosea 8:4 הם המליכו ולא ממני השׂירו ולא ידעתי כספם וזהבם עשׂו להם עצבים למען יכרת׃
Hosea 8:5 זנח עגלך שׁמרון חרה אפי בם עד מתי לא יוכלו נקין׃
Hosea 8:6 כי מישׂראל והוא חרשׁ עשׂהו ולא אלהים הוא כי שׁבבים יהיה עגל שׁמרון׃
Hosea 8:7 כי רוח יזרעו וסופתה יקצרו קמה אין לו צמח בלי יעשׂה קמח אולי יעשׂה זרים יבלעהו׃
Hosea 8:8 נבלע ישׂראל עתה היו בגוים ככלי אין חפץ׃
Hosea 8:9 כי המה עלו אשׁור פרא בודד לו אפרים התנו אהבים׃
Hosea 8:10 גם כי יתנו בגוים עתה אקבצם ויחלו מעט ממשׂא מלך שׂרים׃
Hosea 8:11 כי הרבה אפרים מזבחת לחטא היו לו מזבחות לחטא׃
Hosea 8:12 אכתוב לו רבו תורתי כמו זר נחשׁבו׃
Hosea 8:13 זבחי הבהבי יזבחו בשׂר ויאכלו יהוה לא רצם עתה יזכר עונם ויפקד חטאותם המה מצרים ישׁובו׃
Hosea 8:14 וישׁכח ישׂראל את עשׂהו ויבן היכלות ויהודה הרבה ערים בצרות ושׁלחתי אשׁ בעריו ואכלה ארמנתיה׃
Hosea 9:1 אל תשׂמח ישׂראל אל גיל כעמים כי זנית מעל אלהיך אהבת אתנן על כל גרנות דגן׃
Hosea 9:2 גרן ויקב לא ירעם ותירושׁ יכחשׁ׃
Hosea 9:3 לא ישׁבו בארץ יהוה ושׁב אפרים מצרים ובאשׁור טמא יאכלו׃
Hosea 9:4 לא יסכו ליהוה יין ולא יערבו לו זבחיהם כלחם אונים להם כל אכליו יטמאו כי לחמם לנפשׁם לא יבוא בית יהוה׃
Hosea 9:5 מה תעשׂו ליום מועד וליום חג יהוה׃
Hosea 9:6 כי הנה הלכו משׁד מצרים תקבצם מף תקברם מחמד לכספם קמושׂ יירשׁם חוח באהליהם׃
Hosea 9:7 באו ימי הפקדה באו ימי השׁלם ידעו ישׂראל אויל הנביא משׁגע אישׁ הרוח על רב עונך ורבה משׂטמה׃
Hosea 9:8 צפה אפרים עם אלהי נביא פח יקושׁ על כל דרכיו משׂטמה בבית אלהיו׃
Hosea 9:9 העמיקו שׁחתו כימי הגבעה יזכור עונם יפקוד חטאותם׃
Hosea 9:10 כענבים במדבר מצאתי ישׂראל כבכורה בתאנה בראשׁיתה ראיתי אבותיכם המה באו בעל פעור וינזרו לבשׁת ויהיו שׁקוצים כאהבם׃
Hosea 9:11 אפרים כעוף יתעופף כבודם מלדה ומבטן ומהריון׃
Hosea 9:12 כי אם יגדלו את בניהם ושׁכלתים מאדם כי גם אוי להם בשׂורי מהם׃
Hosea 9:13 אפרים כאשׁר ראיתי לצור שׁתולה בנוה ואפרים להוציא אל הרג בניו׃
Hosea 9:14 תן להם יהוה מה תתן תן להם רחם משׁכיל ושׁדים צמקים׃
Hosea 9:15 כל רעתם בגלגל כי שׁם שׂנאתים על רע מעלליהם מביתי אגרשׁם לא אוסף אהבתם כל שׂריהם סררים׃
Hosea 9:16 הכה אפרים שׁרשׁם יבשׁ פרי בלי יעשׁון גם כי ילדון והמתי מחמדי בטנם׃
Hosea 9:17 ימאסם אלהי כי לא שׁמעו לו ויהיו נדדים בגוים׃
Hosea 10:1 גפן בוקק ישׂראל פרי ישׁוה לו כרב לפריו הרבה למזבחות כטוב לארצו היטיבו מצבות׃
Hosea 10:2 חלק לבם עתה יאשׁמו הוא יערף מזבחותם ישׁדד מצבותם׃
Hosea 10:3 כי עתה יאמרו אין מלך לנו כי לא יראנו את יהוה והמלך מה יעשׂה׃
Hosea 10:4 דברו דברים אלות שׁוא כרת ברית ופרח כראשׁ משׁפט על תלמי שׂדי׃
Hosea 10:5 לעגלות בית און יגורו שׁכן שׁמרון כי אבל עליו עמו וכמריו עליו יגילו על כבודו כי גלה ממנו׃
Hosea 10:6 גם אותו לאשׁור יובל מנחה למלך ירב בשׁנה אפרים יקח ויבושׁ ישׂראל מעצתו׃
Hosea 10:7 נדמה שׁמרון מלכה כקצף על פני מים׃
Hosea 10:8 ונשׁמדו במות און חטאת ישׂראל קוץ ודרדר יעלה על מזבחותם ואמרו להרים כסונו ולגבעות נפלו עלינו׃
Hosea 10:9 מימי הגבעה חטאת ישׂראל שׁם עמדו לא תשׂיגם בגבעה מלחמה על בני עלוה׃
Hosea 10:10 באותי ואסרם ואספו עליהם עמים באסרם לשׁתי עינתם׃
Hosea 10:11 ואפרים עגלה מלמדה אהבתי לדושׁ ואני עברתי על טוב צוארה ארכיב אפרים יחרושׁ יהודה ישׂדד לו יעקב׃
Hosea 10:12 זרעו לכם לצדקה קצרו לפי חסד נירו לכם ניר ועת לדרושׁ את יהוה עד יבוא וירה צדק׃
Hosea 10:13 חרשׁתם רשׁע עולתה קצרתם אכלתם פרי כחשׁ כי בטחת בדרכך ברב גבוריך׃
Hosea 10:14 וקאם שׁאון בעמך וכל מבצריך יושׁד כשׁד שׁלמן בית ארבאל ביום מלחמה אם על בנים רטשׁה׃
Hosea 10:15 ככה עשׂה לכם בית אל מפני רעת רעתכם בשׁחר נדמה נדמה מלך ישׂראל׃
Hosea 11:1 כי נער ישׂראל ואהבהו וממצרים קראתי לבני׃
Hosea 11:2 קראו להם כן הלכו מפניהם לבעלים יזבחו ולפסלים יקטרון׃
Hosea 11:3 ואנכי תרגלתי לאפרים קחם על זרועתיו ולא ידעו כי רפאתים׃
Hosea 11:4 בחבלי אדם אמשׁכם בעבתות אהבה ואהיה להם כמרימי על על לחיהם ואט אליו אוכיל׃
Hosea 11:5 לא ישׁוב אל ארץ מצרים ואשׁור הוא מלכו כי מאנו לשׁוב׃
Hosea 11:6 וחלה חרב בעריו וכלתה בדיו ואכלה ממעצותיהם׃
Hosea 11:7 ועמי תלואים למשׁובתי ואל על יקראהו יחד לא ירומם׃
Hosea 11:8 איך אתנך אפרים אמגנך ישׂראל איך אתנך כאדמה אשׂימך כצבאים נהפך עלי לבי יחד נכמרו נחומי׃
Hosea 11:9 לא אעשׂה חרון אפי לא אשׁוב לשׁחת אפרים כי אל אנכי ולא אישׁ בקרבך קדושׁ ולא אבוא בעיר׃
Hosea 11:10 אחרי יהוה ילכו כאריה ישׁאג כי הוא ישׁאג ויחרדו בנים מים׃
Hosea 11:11 יחרדו כצפור ממצרים וכיונה מארץ אשׁור והושׁבתים על בתיהם נאם יהוה׃
Hosea 11:12 (12:1) סבבני בכחשׁ אפרים ובמרמה בית ישׂראל ויהודה עד רד עם אל ועם קדושׁים נאמן׃
Hosea 12:1 (12:2) אפרים רעה רוח ורדף קדים כל היום כזב ושׁד ירבה וברית עם אשׁור יכרתו ושׁמן למצרים יובל׃
Hosea 12:2 (12:3) וריב ליהוה עם יהודה ולפקד על יעקב כדרכיו כמעלליו ישׁיב׃
Hosea 12:3 (12:4) בבטן עקב את אחיו ובאונו שׂרה את אלהים׃
Hosea 12:4 (12:5) וישׂר אל מלאך ויכל בכה ויתחנן לו בית אל ימצאנו ושׁם ידבר עמנו׃
Hosea 12:5 (12:6) ויהוה אלהי הצבאות יהוה זכרו׃
Hosea 12:6 (12:7) ואתה באלהיך תשׁוב חסד ומשׁפט שׁמר וקוה אל אלהיך תמיד׃
Hosea 12:7 (12:8) כנען בידו מאזני מרמה לעשׁק אהב׃
Hosea 12:8 (12:9) ויאמר אפרים אך עשׁרתי מצאתי און לי כל יגיעי לא ימצאו לי עון אשׁר חטא׃
Hosea 12:9 (12:10) ואנכי יהוה אלהיך מארץ מצרים עד אושׁיבך באהלים כימי מועד׃
Hosea 12:10 (12:11) ודברתי על הנביאים ואנכי חזון הרביתי וביד הנביאים אדמה׃
Hosea 12:11 (12:12) אם גלעד און אך שׁוא היו בגלגל שׁורים זבחו גם מזבחותם כגלים על תלמי שׂדי׃
Hosea 12:12 (12:13) ויברח יעקב שׂדה ארם ויעבד ישׂראל באשׁה ובאשׁה שׁמר׃
Hosea 12:13 (12:14) ובנביא העלה יהוה את ישׂראל ממצרים ובנביא נשׁמר׃
Hosea 12:14 (12:15) הכעיס אפרים תמרורים ודמיו עליו יטושׁ וחרפתו ישׁיב לו אדניו׃
Hosea 13:1 כדבר אפרים רתת נשׂא הוא בישׂראל ויאשׁם בבעל וימת׃
Hosea 13:2 ועתה יוספו לחטא ויעשׂו להם מסכה מכספם כתבונם עצבים מעשׂה חרשׁים כלה להם הם אמרים זבחי אדם עגלים ישׁקון׃
Hosea 13:3 לכן יהיו כענן בקר וכטל משׁכים הלך כמץ יסער מגרן וכעשׁן מארבה׃
Hosea 13:4 ואנכי יהוה אלהיך מארץ מצרים ואלהים זולתי לא תדע ומושׁיע אין בלתי׃
Hosea 13:5 אני ידעתיך במדבר בארץ תלאבות׃
Hosea 13:6 כמרעיתם וישׂבעו שׂבעו וירם לבם על כן שׁכחוני׃
Hosea 13:7 ואהי להם כמו שׁחל כנמר על דרך אשׁור׃
Hosea 13:8 אפגשׁם כדב שׁכול ואקרע סגור לבם ואכלם שׁם כלביא חית השׂדה תבקעם׃
Hosea 13:9 שׁחתך ישׂראל כי בי בעזרך׃
Hosea 13:10 אהי מלכך אפוא ויושׁיעך בכל עריך ושׁפטיך אשׁר אמרת תנה לי מלך ושׂרים׃
Hosea 13:11 אתן לך מלך באפי ואקח בעברתי׃
Hosea 13:12 צרור עון אפרים צפונה חטאתו׃
Hosea 13:13 חבלי יולדה יבאו לו הוא בן לא חכם כי עת לא יעמד במשׁבר בנים׃
Hosea 13:14 מיד שׁאול אפדם ממות אגאלם אהי דבריך מות אהי קטבך שׁאול נחם יסתר מעיני׃
Hosea 13:15 כי הוא בן אחים יפריא יבוא קדים רוח יהוה ממדבר עלה ויבושׁ מקורו ויחרב מעינו הוא ישׁסה אוצר כל כלי חמדה׃
Hosea 13:16 (14:1) תאשׁם שׁמרון כי מרתה באלהיה בחרב יפלו עלליהם ירטשׁו והריותיו יבקעו׃
Hosea 14:1 (14:2) שׁובה ישׂראל עד יהוה אלהיך כי כשׁלת בעונך׃
Hosea 14:2 (14:3) קחו עמכם דברים ושׁובו אל יהוה אמרו אליו כל תשׂא עון וקח טוב ונשׁלמה פרים שׂפתינו׃
Hosea 14:3 (14:4) אשׁור לא יושׁיענו על סוס לא נרכב ולא נאמר עוד אלהינו למעשׂה ידינו אשׁר בך ירחם יתום׃
Hosea 14:4 (14:5) ארפא משׁובתם אהבם נדבה כי שׁב אפי ממנו׃
Hosea 14:5 (14:6) אהיה כטל לישׂראל יפרח כשׁושׁנה ויך שׁרשׁיו כלבנון׃
Hosea 14:6 (14:7) ילכו ינקותיו ויהי כזית הודו וריח לו כלבנון׃
Hosea 14:7 (14:8) ישׁבו ישׁבי בצלו יחיו דגן ויפרחו כגפן זכרו כיין לבנון׃
Hosea 14:8 (14:9) אפרים מה לי עוד לעצבים אני עניתי ואשׁורנו אני כברושׁ רענן ממני פריך נמצא׃
Hosea 14:9 (14:10) מי חכם ויבן אלה נבון וידעם כי ישׁרים דרכי יהוה וצדקים ילכו בם ופשׁעים יכשׁלו׃
Joel 1:1 דבר יהוה אשׁר היה אל יואל בן פתואל׃
Joel 1:2 שׁמעו זאת הזקנים והאזינו כל יושׁבי הארץ ההיתה זאת בימיכם ואם בימי אבתיכם׃
Joel 1:3 עליה לבניכם ספרו ובניכם לבניהם ובניהם לדור אחר׃
Joel 1:4 יתר הגזם אכל הארבה ויתר הארבה אכל הילק ויתר הילק אכל החסיל׃
Joel 1:5 הקיצו שׁכורים ובכו והיללו כל שׁתי יין על עסיס כי נכרת מפיכם׃
Joel 1:6 כי גוי עלה על ארצי עצום ואין מספר שׁניו שׁני אריה ומתלעות לביא׃
Joel 1:7 שׂם גפני לשׁמה ותאנתי לקצפה חשׂף חשׂפה והשׁליך הלבינו שׂריגיה׃
Joel 1:8 אלי כבתולה חגרת שׂק על בעל נעוריה׃
Joel 1:9 הכרת מנחה ונסך מבית יהוה אבלו הכהנים משׁרתי יהוה׃
Joel 1:10 שׁדד שׂדה אבלה אדמה כי שׁדד דגן הובישׁ תירושׁ אמלל יצהר׃
Joel 1:11 הבישׁו אכרים הילילו כרמים על חטה ועל שׂערה כי אבד קציר שׂדה׃
Joel 1:12 הגפן הובישׁה והתאנה אמללה רמון גם תמר ותפוח כל עצי השׂדה יבשׁו כי הבישׁ שׂשׂון מן בני אדם׃
Joel 1:13 חגרו וספדו הכהנים הילילו משׁרתי מזבח באו לינו בשׂקים משׁרתי אלהי כי נמנע מבית אלהיכם מנחה ונסך׃
Joel 1:14 קדשׁו צום קראו עצרה אספו זקנים כל ישׁבי הארץ בית יהוה אלהיכם וזעקו אל יהוה׃
Joel 1:15 אהה ליום כי קרוב יום יהוה וכשׁד משׁדי יבוא׃
Joel 1:16 הלוא נגד עינינו אכל נכרת מבית אלהינו שׂמחה וגיל׃
Joel 1:17 עבשׁו פרדות תחת מגרפתיהם נשׁמו אצרות נהרסו ממגרות כי הבישׁ דגן׃
Joel 1:18 מה נאנחה בהמה נבכו עדרי בקר כי אין מרעה להם גם עדרי הצאן נאשׁמו׃
Joel 1:19 אליך יהוה אקרא כי אשׁ אכלה נאות מדבר ולהבה להטה כל עצי השׂדה׃
Joel 1:20 גם בהמות שׂדה תערוג אליך כי יבשׁו אפיקי מים ואשׁ אכלה נאות המדבר׃
Joel 2:1 תקעו שׁופר בציון והריעו בהר קדשׁי ירגזו כל ישׁבי הארץ כי בא יום יהוה כי קרוב׃
Joel 2:2 יום חשׁך ואפלה יום ענן וערפל כשׁחר פרשׂ על ההרים עם רב ועצום כמהו לא נהיה מן העולם ואחריו לא יוסף עד שׁני דור ודור׃
Joel 2:3 לפניו אכלה אשׁ ואחריו תלהט להבה כגן עדן הארץ לפניו ואחריו מדבר שׁממה וגם פליטה לא היתה׃
Joel 2:4 כמראה סוסים מראהו וכפרשׁים כן ירוצון׃
Joel 2:5 כקול מרכבות על ראשׁי ההרים ירקדון כקול להב אשׁ אכלה קשׁ כעם עצום ערוך מלחמה׃
Joel 2:6 מפניו יחילו עמים כל פנים קבצו פארור׃
Joel 2:7 כגבורים ירצון כאנשׁי מלחמה יעלו חומה ואישׁ בדרכיו ילכון ולא יעבטון ארחותם׃
Joel 2:8 ואישׁ אחיו לא ידחקון גבר במסלתו ילכון ובעד השׁלח יפלו לא יבצעו׃
Joel 2:9 בעיר ישׁקו בחומה ירצון בבתים יעלו בעד החלונים יבאו כגנב׃
Joel 2:10 לפניו רגזה ארץ רעשׁו שׁמים שׁמשׁ וירח קדרו וכוכבים אספו נגהם׃
Joel 2:11 ויהוה נתן קולו לפני חילו כי רב מאד מחנהו כי עצום עשׂה דברו כי גדול יום יהוה ונורא מאד ומי יכילנו׃
Joel 2:12 וגם עתה נאם יהוה שׁבו עדי בכל לבבכם ובצום ובבכי ובמספד׃
Joel 2:13 וקרעו לבבכם ואל בגדיכם ושׁובו אל יהוה אלהיכם כי חנון ורחום הוא ארך אפים ורב חסד ונחם על הרעה׃
Joel 2:14 מי יודע ישׁוב ונחם והשׁאיר אחריו ברכה מנחה ונסך ליהוה אלהיכם׃
Joel 2:15 תקעו שׁופר בציון קדשׁו צום קראו עצרה׃
Joel 2:16 אספו עם קדשׁו קהל קבצו זקנים אספו עוללים וינקי שׁדים יצא חתן מחדרו וכלה מחפתה׃
Joel 2:17 בין האולם ולמזבח יבכו הכהנים משׁרתי יהוה ויאמרו חוסה יהוה על עמך ואל תתן נחלתך לחרפה למשׁל בם גוים למה יאמרו בעמים איה אלהיהם׃
Joel 2:18 ויקנא יהוה לארצו ויחמל על עמו׃
Joel 2:19 ויען יהוה ויאמר לעמו הנני שׁלח לכם את הדגן והתירושׁ והיצהר ושׂבעתם אתו ולא אתן אתכם עוד חרפה בגוים׃
Joel 2:20 ואת הצפוני ארחיק מעליכם והדחתיו אל ארץ ציה ושׁממה את פניו אל הים הקדמני וספו אל הים האחרון ועלה באשׁו ותעל צחנתו כי הגדיל לעשׂות׃
Joel 2:21 אל תיראי אדמה גילי ושׂמחי כי הגדיל יהוה לעשׂות׃
Joel 2:22 אל תיראו בהמות שׂדי כי דשׁאו נאות מדבר כי עץ נשׂא פריו תאנה וגפן נתנו חילם׃
Joel 2:23 ובני ציון גילו ושׂמחו ביהוה אלהיכם כי נתן לכם את המורה לצדקה ויורד לכם גשׁם מורה ומלקושׁ בראשׁון׃
Joel 2:24 ומלאו הגרנות בר והשׁיקו היקבים תירושׁ ויצהר׃
Joel 2:25 ושׁלמתי לכם את השׁנים אשׁר אכל הארבה הילק והחסיל והגזם חילי הגדול אשׁר שׁלחתי׃
Joel 2:26 ואכלתם אכול ושׂבוע והללתם את שׁם יהוה אלהיכם אשׁר עשׂה עמכם להפליא ולא יבשׁו עמי לעולם׃
Joel 2:27 וידעתם כי בקרב ישׂראל אני ואני יהוה אלהיכם ואין עוד ולא יבשׁו עמי לעולם׃
Joel 2:28 (3:1) והיה אחרי כן אשׁפוך את רוחי על כל בשׂר ונבאו בניכם ובנותיכם זקניכם חלמות יחלמון בחוריכם חזינות יראו׃
Joel 2:29 (3:2) וגם על העבדים ועל השׁפחות בימים ההמה אשׁפוך את רוחי׃
Joel 2:30 (3:3) ונתתי מופתים בשׁמים ובארץ דם ואשׁ ותימרות עשׁן׃
Joel 2:31 (3:4) השׁמשׁ יהפך לחשׁך והירח לדם לפני בוא יום יהוה הגדול והנורא׃
Joel 2:32 (3:5) והיה כל אשׁר יקרא בשׁם יהוה ימלט כי בהר ציון ובירושׁלם תהיה פליטה כאשׁר אמר יהוה ובשׂרידים אשׁר יהוה קרא׃
Joel 3:1 (4:1) כי הנה בימים ההמה ובעת ההיא אשׁר אשׁוב את שׁבות יהודה וירושׁלם׃
Joel 3:2 (4:2) וקבצתי את כל הגוים והורדתים אל עמק יהושׁפט ונשׁפטתי עמם שׁם על עמי ונחלתי ישׂראל אשׁר פזרו בגוים ואת ארצי חלקו׃
Joel 3:3 (4:3) ואל עמי ידו גורל ויתנו הילד בזונה והילדה מכרו ביין וישׁתו׃
Joel 3:4 (4:4) וגם מה אתם לי צר וצידון וכל גלילות פלשׁת הגמול אתם משׁלמים עלי ואם גמלים אתם עלי קל מהרה אשׁיב גמלכם בראשׁכם׃
Joel 3:5 (4:5) אשׁר כספי וזהבי לקחתם ומחמדי הטבים הבאתם להיכליכם׃
Joel 3:6 (4:6) ובני יהודה ובני ירושׁלם מכרתם לבני היונים למען הרחיקם מעל גבולם׃
Joel 3:7 (4:7) הנני מעירם מן המקום אשׁר מכרתם אתם שׁמה והשׁבתי גמלכם בראשׁכם׃
Joel 3:8 (4:8) ומכרתי את בניכם ואת בנותיכם ביד בני יהודה ומכרום לשׁבאים אל גוי רחוק כי יהוה דבר׃
Joel 3:9 (4:9) קראו זאת בגוים קדשׁו מלחמה העירו הגבורים יגשׁו יעלו כל אנשׁי המלחמה׃
Joel 3:10 (4:10) כתו אתיכם לחרבות ומזמרתיכם לרמחים החלשׁ יאמר גבור אני׃
Joel 3:11 (4:11) עושׁו ובאו כל הגוים מסביב ונקבצו שׁמה הנחת יהוה גבוריך׃
Joel 3:12 (4:12) יעורו ויעלו הגוים אל עמק יהושׁפט כי שׁם אשׁב לשׁפט את כל הגוים מסביב׃
Joel 3:13 (4:13) שׁלחו מגל כי בשׁל קציר באו רדו כי מלאה גת השׁיקו היקבים כי רבה רעתם׃
Joel 3:14 (4:14) המונים המונים בעמק החרוץ כי קרוב יום יהוה בעמק החרוץ׃
Joel 3:15 (4:15) שׁמשׁ וירח קדרו וכוכבים אספו נגהם׃
Joel 3:16 (4:16) ויהוה מציון ישׁאג ומירושׁלם יתן קולו ורעשׁו שׁמים וארץ ויהוה מחסה לעמו ומעוז לבני ישׂראל׃
Joel 3:17 (4:17) וידעתם כי אני יהוה אלהיכם שׁכן בציון הר קדשׁי והיתה ירושׁלם קדשׁ וזרים לא יעברו בה עוד׃
Joel 3:18 (4:18) והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית יהוה יצא והשׁקה את נחל השׁטים׃
Joel 3:19 (4:19) מצרים לשׁממה תהיה ואדום למדבר שׁממה תהיה מחמס בני יהודה אשׁר שׁפכו דם נקיא בארצם׃
Joel 3:20 (4:20) ויהודה לעולם תשׁב וירושׁלם לדור ודור׃
Joel 3:21 (4:21) ונקיתי דמם לא נקיתי ויהוה שׁכן בציון׃
Amos 1:1 דברי עמוס אשׁר היה בנקדים מתקוע אשׁר חזה על ישׂראל בימי עזיה מלך יהודה ובימי ירבעם בן יואשׁ מלך ישׂראל שׁנתים לפני הרעשׁ׃
Amos 1:2 ויאמר יהוה מציון ישׁאג ומירושׁלם יתן קולו ואבלו נאות הרעים ויבשׁ ראשׁ הכרמל׃
Amos 1:3 כה אמר יהוה על שׁלשׁה פשׁעי דמשׂק ועל ארבעה לא אשׁיבנו על דושׁם בחרצות הברזל את הגלעד׃
Amos 1:4 ושׁלחתי אשׁ בבית חזאל ואכלה ארמנות בן הדד׃
Amos 1:5 ושׁברתי בריח דמשׂק והכרתי יושׁב מבקעת און ותומך שׁבט מבית עדן וגלו עם ארם קירה אמר יהוה׃
Amos 1:6 כה אמר יהוה על שׁלשׁה פשׁעי עזה ועל ארבעה לא אשׁיבנו על הגלותם גלות שׁלמה להסגיר לאדום׃
Amos 1:7 ושׁלחתי אשׁ בחומת עזה ואכלה ארמנתיה׃
Amos 1:8 והכרתי יושׁב מאשׁדוד ותומך שׁבט מאשׁקלון והשׁיבותי ידי על עקרון ואבדו שׁארית פלשׁתים אמר אדני יהוה׃
Amos 1:9 כה אמר יהוה על שׁלשׁה פשׁעי צר ועל ארבעה לא אשׁיבנו על הסגירם גלות שׁלמה לאדום ולא זכרו ברית אחים׃
Amos 1:10 ושׁלחתי אשׁ בחומת צר ואכלה ארמנתיה׃
Amos 1:11 כה אמר יהוה על שׁלשׁה פשׁעי אדום ועל ארבעה לא אשׁיבנו על רדפו בחרב אחיו ושׁחת רחמיו ויטרף לעד אפו ועברתו שׁמרה נצח׃
Amos 1:12 ושׁלחתי אשׁ בתימן ואכלה ארמנות בצרה׃
Amos 1:13 כה אמר יהוה על שׁלשׁה פשׁעי בני עמון ועל ארבעה לא אשׁיבנו על בקעם הרות הגלעד למען הרחיב את גבולם׃
Amos 1:14 והצתי אשׁ בחומת רבה ואכלה ארמנותיה בתרועה ביום מלחמה בסער ביום סופה׃
Amos 1:15 והלך מלכם בגולה הוא ושׂריו יחדו אמר יהוה׃
Amos 2:1 כה אמר יהוה על שׁלשׁה פשׁעי מואב ועל ארבעה לא אשׁיבנו על שׂרפו עצמות מלך אדום לשׂיד׃
Amos 2:2 ושׁלחתי אשׁ במואב ואכלה ארמנות הקריות ומת בשׁאון מואב בתרועה בקול שׁופר׃
Amos 2:3 והכרתי שׁופט מקרבה וכל שׂריה אהרוג עמו אמר יהוה׃
Amos 2:4 כה אמר יהוה על שׁלשׁה פשׁעי יהודה ועל ארבעה לא אשׁיבנו על מאסם את תורת יהוה וחקיו לא שׁמרו ויתעום כזביהם אשׁר הלכו אבותם אחריהם׃
Amos 2:5 ושׁלחתי אשׁ ביהודה ואכלה ארמנות ירושׁלם׃
Amos 2:6 כה אמר יהוה על שׁלשׁה פשׁעי ישׂראל ועל ארבעה לא אשׁיבנו על מכרם בכסף צדיק ואביון בעבור נעלים׃
Amos 2:7 השׁאפים על עפר ארץ בראשׁ דלים ודרך ענוים יטו ואישׁ ואביו ילכו אל הנערה למען חלל את שׁם קדשׁי׃
Amos 2:8 ועל בגדים חבלים יטו אצל כל מזבח ויין ענושׁים ישׁתו בית אלהיהם׃
Amos 2:9 ואנכי השׁמדתי את האמרי מפניהם אשׁר כגבה ארזים גבהו וחסן הוא כאלונים ואשׁמיד פריו ממעל ושׁרשׁיו מתחת׃
Amos 2:10 ואנכי העליתי אתכם מארץ מצרים ואולך אתכם במדבר ארבעים שׁנה לרשׁת את ארץ האמרי׃
Amos 2:11 ואקים מבניכם לנביאים ומבחוריכם לנזרים האף אין זאת בני ישׂראל נאם יהוה׃
Amos 2:12 ותשׁקו את הנזרים יין ועל הנביאים צויתם לאמר לא תנבאו׃
Amos 2:13 הנה אנכי מעיק תחתיכם כאשׁר תעיק העגלה המלאה לה עמיר׃
Amos 2:14 ואבד מנוס מקל וחזק לא יאמץ כחו וגבור לא ימלט נפשׁו׃
Amos 2:15 ותפשׂ הקשׁת לא יעמד וקל ברגליו לא ימלט ורכב הסוס לא ימלט נפשׁו׃
Amos 2:16 ואמיץ לבו בגבורים ערום ינוס ביום ההוא נאם יהוה׃
Amos 3:1 שׁמעו את הדבר הזה אשׁר דבר יהוה עליכם בני ישׂראל על כל המשׁפחה אשׁר העליתי מארץ מצרים לאמר׃
Amos 3:2 רק אתכם ידעתי מכל משׁפחות האדמה על כן אפקד עליכם את כל עונתיכם׃
Amos 3:3 הילכו שׁנים יחדו בלתי אם נועדו׃
Amos 3:4 הישׁאג אריה ביער וטרף אין לו היתן כפיר קולו ממענתו בלתי אם לכד׃
Amos 3:5 התפל צפור על פח הארץ ומוקשׁ אין לה היעלה פח מן האדמה ולכוד לא ילכוד׃
Amos 3:6 אם יתקע שׁופר בעיר ועם לא יחרדו אם תהיה רעה בעיר ויהוה לא עשׂה׃
Amos 3:7 כי לא יעשׂה אדני יהוה דבר כי אם גלה סודו אל עבדיו הנביאים׃
Amos 3:8 אריה שׁאג מי לא יירא אדני יהוה דבר מי לא ינבא׃
Amos 3:9 השׁמיעו על ארמנות באשׁדוד ועל ארמנות בארץ מצרים ואמרו האספו על הרי שׁמרון וראו מהומת רבות בתוכה ועשׁוקים בקרבה׃
Amos 3:10 ולא ידעו עשׂות נכחה נאם יהוה האוצרים חמס ושׁד בארמנותיהם׃
Amos 3:11 לכן כה אמר אדני יהוה צר וסביב הארץ והורד ממך עזך ונבזו ארמנותיך׃
Amos 3:12 כה אמר יהוה כאשׁר יציל הרעה מפי הארי שׁתי כרעים או בדל אזן כן ינצלו בני ישׂראל הישׁבים בשׁמרון בפאת מטה ובדמשׁק ערשׂ׃
Amos 3:13 שׁמעו והעידו בבית יעקב נאם אדני יהוה אלהי הצבאות׃
Amos 3:14 כי ביום פקדי פשׁעי ישׂראל עליו ופקדתי על מזבחות בית אל ונגדעו קרנות המזבח ונפלו לארץ׃
Amos 3:15 והכיתי בית החרף על בית הקיץ ואבדו בתי השׁן וספו בתים רבים נאם יהוה׃
Amos 4:1 שׁמעו הדבר הזה פרות הבשׁן אשׁר בהר שׁמרון העשׁקות דלים הרצצות אביונים האמרת לאדניהם הביאה ונשׁתה׃
Amos 4:2 נשׁבע אדני יהוה בקדשׁו כי הנה ימים באים עליכם ונשׂא אתכם בצנות ואחריתכן בסירות דוגה׃
Amos 4:3 ופרצים תצאנה אשׁה נגדה והשׁלכתנה ההרמונה נאם יהוה׃
Amos 4:4 באו בית אל ופשׁעו הגלגל הרבו לפשׁע והביאו לבקר זבחיכם לשׁלשׁת ימים מעשׂרתיכם׃
Amos 4:5 וקטר מחמץ תודה וקראו נדבות השׁמיעו כי כן אהבתם בני ישׂראל נאם אדני יהוה׃
Amos 4:6 וגם אני נתתי לכם נקיון שׁנים בכל עריכם וחסר לחם בכל מקומתיכם ולא שׁבתם עדי נאם יהוה׃
Amos 4:7 וגם אנכי מנעתי מכם את הגשׁם בעוד שׁלשׁה חדשׁים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשׁר לא תמטיר עליה תיבשׁ׃
Amos 4:8 ונעו שׁתים שׁלשׁ ערים אל עיר אחת לשׁתות מים ולא ישׂבעו ולא שׁבתם עדי נאם יהוה׃
Amos 4:9 הכיתי אתכם בשׁדפון ובירקון הרבות גנותיכם וכרמיכם ותאניכם וזיתיכם יאכל הגזם ולא שׁבתם עדי נאם יהוה׃
Amos 4:10 שׁלחתי בכם דבר בדרך מצרים הרגתי בחרב בחוריכם עם שׁבי סוסיכם ואעלה באשׁ מחניכם ובאפכם ולא שׁבתם עדי נאם יהוה׃
Amos 4:11 הפכתי בכם כמהפכת אלהים את סדם ואת עמרה ותהיו כאוד מצל משׂרפה ולא שׁבתם עדי נאם יהוה׃
Amos 4:12 לכן כה אעשׂה לך ישׂראל עקב כי זאת אעשׂה לך הכון לקראת אלהיך ישׂראל׃
Amos 4:13 כי הנה יוצר הרים וברא רוח ומגיד לאדם מה שׂחו עשׂה שׁחר עיפה ודרך על במתי ארץ יהוה אלהי צבאות שׁמו׃
Amos 5:1 שׁמעו את הדבר הזה אשׁר אנכי נשׂא עליכם קינה בית ישׂראל׃
Amos 5:2 נפלה לא תוסיף קום בתולת ישׂראל נטשׁה על אדמתה אין מקימה׃
Amos 5:3 כי כה אמר אדני יהוה העיר היצאת אלף תשׁאיר מאה והיוצאת מאה תשׁאיר עשׂרה לבית ישׂראל׃
Amos 5:4 כי כה אמר יהוה לבית ישׂראל דרשׁוני וחיו׃
Amos 5:5 ואל תדרשׁו בית אל והגלגל לא תבאו ובאר שׁבע לא תעברו כי הגלגל גלה יגלה ובית אל יהיה לאון׃
Amos 5:6 דרשׁו את יהוה וחיו פן יצלח כאשׁ בית יוסף ואכלה ואין מכבה לבית אל׃
Amos 5:7 ההפכים ללענה משׁפט וצדקה לארץ הניחו׃
Amos 5:8 עשׂה כימה וכסיל והפך לבקר צלמות ויום לילה החשׁיך הקורא למי הים וישׁפכם על פני הארץ יהוה שׁמו׃
Amos 5:9 המבליג שׁד על עז ושׁד על מבצר יבוא׃
Amos 5:10 שׂנאו בשׁער מוכיח ודבר תמים יתעבו׃
Amos 5:11 לכן יען בושׁסכם על דל ומשׂאת בר תקחו ממנו בתי גזית בניתם ולא תשׁבו בם כרמי חמד נטעתם ולא תשׁתו את יינם׃
Amos 5:12 כי ידעתי רבים פשׁעיכם ועצמים חטאתיכם צררי צדיק לקחי כפר ואביונים בשׁער הטו׃
Amos 5:13 לכן המשׂכיל בעת ההיא ידם כי עת רעה היא׃
Amos 5:14 דרשׁו טוב ואל רע למען תחיו ויהי כן יהוה אלהי צבאות אתכם כאשׁר אמרתם׃
Amos 5:15 שׂנאו רע ואהבו טוב והציגו בשׁער משׁפט אולי יחנן יהוה אלהי צבאות שׁארית יוסף׃
Amos 5:16 לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי׃
Amos 5:17 ובכל כרמים מספד כי אעבר בקרבך אמר יהוה׃
Amos 5:18 הוי המתאוים את יום יהוה למה זה לכם יום יהוה הוא חשׁך ולא אור׃
Amos 5:19 כאשׁר ינוס אישׁ מפני הארי ופגעו הדב ובא הבית וסמך ידו על הקיר ונשׁכו הנחשׁ׃
Amos 5:20 הלא חשׁך יום יהוה ולא אור ואפל ולא נגה׃
Amos 5:21 שׂנאתי מאסתי חגיכם ולא אריח בעצרתיכם׃
Amos 5:22 כי אם תעלו לי עלות ומנחתיכם לא ארצה ושׁלם מריאיכם לא אביט׃
Amos 5:23 הסר מעלי המון שׁריך וזמרת נבליך לא אשׁמע׃
Amos 5:24 ויגל כמים משׁפט וצדקה כנחל איתן׃
Amos 5:25 הזבחים ומנחה הגשׁתם לי במדבר ארבעים שׁנה בית ישׂראל׃
Amos 5:26 ונשׂאתם את סכות מלככם ואת כיון צלמיכם כוכב אלהיכם אשׁר עשׂיתם׃
Amos 5:27 והגליתי אתכם מהלאה לדמשׂק אמר יהוה אלהי צבאות שׁמו׃
Amos 6:1 הוי השׁאננים בציון והבטחים בהר שׁמרון נקבי ראשׁית הגוים ובאו להם בית ישׂראל׃
Amos 6:2 עברו כלנה וראו ולכו משׁם חמת רבה ורדו גת פלשׁתים הטובים מן הממלכות האלה אם רב גבולם מגבלכם׃
Amos 6:3 המנדים ליום רע ותגישׁון שׁבת חמס׃
Amos 6:4 השׁכבים על מטות שׁן וסרחים על ערשׂותם ואכלים כרים מצאן ועגלים מתוך מרבק׃
Amos 6:5 הפרטים על פי הנבל כדויד חשׁבו להם כלי שׁיר׃
Amos 6:6 השׁתים במזרקי יין וראשׁית שׁמנים ימשׁחו ולא נחלו על שׁבר יוסף׃
Amos 6:7 לכן עתה יגלו בראשׁ גלים וסר מרזח סרוחים׃
Amos 6:8 נשׁבע אדני יהוה בנפשׁו נאם יהוה אלהי צבאות מתאב אנכי את גאון יעקב וארמנתיו שׂנאתי והסגרתי עיר ומלאה׃
Amos 6:9 והיה אם יותרו עשׂרה אנשׁים בבית אחד ומתו׃
Amos 6:10 ונשׂאו דודו ומסרפו להוציא עצמים מן הבית ואמר לאשׁר בירכתי הבית העוד עמך ואמר אפס ואמר הס כי לא להזכיר בשׁם יהוה׃
Amos 6:11 כי הנה יהוה מצוה והכה הבית הגדול רסיסים והבית הקטן בקעים׃
Amos 6:12 הירצון בסלע סוסים אם יחרושׁ בבקרים כי הפכתם לראשׁ משׁפט ופרי צדקה ללענה׃
Amos 6:13 השׂמחים ללא דבר האמרים הלוא בחזקנו לקחנו לנו קרנים׃
Amos 6:14 כי הנני מקים עליכם בית ישׂראל נאם יהוה אלהי הצבאות גוי ולחצו אתכם מלבוא חמת עד נחל הערבה׃
Amos 7:1 כה הראני אדני יהוה והנה יוצר גבי בתחלת עלות הלקשׁ והנה לקשׁ אחר גזי המלך׃
Amos 7:2 והיה אם כלה לאכול את עשׂב הארץ ואמר אדני יהוה סלח נא מי יקום יעקב כי קטן הוא׃
Amos 7:3 נחם יהוה על זאת לא תהיה אמר יהוה׃
Amos 7:4 כה הראני אדני יהוה והנה קרא לרב באשׁ אדני יהוה ותאכל את תהום רבה ואכלה את החלק׃
Amos 7:5 ואמר אדני יהוה חדל נא מי יקום יעקב כי קטן הוא׃
Amos 7:6 נחם יהוה על זאת גם היא לא תהיה אמר אדני יהוה׃
Amos 7:7 כה הראני והנה אדני נצב על חומת אנך ובידו אנך׃
Amos 7:8 ויאמר יהוה אלי מה אתה ראה עמוס ואמר אנך ויאמר אדני הנני שׂם אנך בקרב עמי ישׂראל לא אוסיף עוד עבור׃
Amos 7:9 ונשׁמו במות ישׂחק ומקדשׁי ישׂראל יחרבו וקמתי על בית ירבעם בחרב׃
Amos 7:10 וישׁלח אמציה כהן בית אל אל ירבעם מלך ישׂראל לאמר קשׁר עליך עמוס בקרב בית ישׂראל לא תוכל הארץ להכיל את כל דבריו׃
Amos 7:11 כי כה אמר עמוס בחרב ימות ירבעם וישׂראל גלה יגלה מעל אדמתו׃
Amos 7:12 ויאמר אמציה אל עמוס חזה לך ברח לך אל ארץ יהודה ואכל שׁם לחם ושׁם תנבא׃
Amos 7:13 ובית אל לא תוסיף עוד להנבא כי מקדשׁ מלך הוא ובית ממלכה הוא׃
Amos 7:14 ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שׁקמים׃
Amos 7:15 ויקחני יהוה מאחרי הצאן ויאמר אלי יהוה לך הנבא אל עמי ישׂראל׃
Amos 7:16 ועתה שׁמע דבר יהוה אתה אמר לא תנבא על ישׂראל ולא תטיף על בית ישׂחק׃
Amos 7:17 לכן כה אמר יהוה אשׁתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישׂראל גלה יגלה מעל אדמתו׃
Amos 8:1 כה הראני אדני יהוה והנה כלוב קיץ׃
Amos 8:2 ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישׂראל לא אוסיף עוד עבור׃
Amos 8:3 והילילו שׁירות היכל ביום ההוא נאם אדני יהוה רב הפגר בכל מקום השׁליך הס׃
Amos 8:4 שׁמעו זאת השׁאפים אביון ולשׁבית ענוי ארץ׃
Amos 8:5 לאמר מתי יעבר החדשׁ ונשׁבירה שׁבר והשׁבת ונפתחה בר להקטין איפה ולהגדיל שׁקל ולעות מאזני מרמה׃
Amos 8:6 לקנות בכסף דלים ואביון בעבור נעלים ומפל בר נשׁביר׃
Amos 8:7 נשׁבע יהוה בגאון יעקב אם אשׁכח לנצח כל מעשׂיהם׃
Amos 8:8 העל זאת לא תרגז הארץ ואבל כל יושׁב בה ועלתה כאר כלה ונגרשׁה ונשׁקה כיאור מצרים׃
Amos 8:9 והיה ביום ההוא נאם אדני יהוה והבאתי השׁמשׁ בצהרים והחשׁכתי לארץ ביום אור׃
Amos 8:10 והפכתי חגיכם לאבל וכל שׁיריכם לקינה והעליתי על כל מתנים שׂק ועל כל ראשׁ קרחה ושׂמתיה כאבל יחיד ואחריתה כיום מר׃
Amos 8:11 הנה ימים באים נאם אדני יהוה והשׁלחתי רעב בארץ לא רעב ללחם ולא צמא למים כי אם לשׁמע את דברי יהוה׃
Amos 8:12 ונעו מים עד ים ומצפון ועד מזרח ישׁוטטו לבקשׁ את דבר יהוה ולא ימצאו׃
Amos 8:13 ביום ההוא תתעלפנה הבתולת היפות והבחורים בצמא׃
Amos 8:14 הנשׁבעים באשׁמת שׁמרון ואמרו חי אלהיך דן וחי דרך באר שׁבע ונפלו ולא יקומו עוד׃
Amos 9:1 ראיתי את אדני נצב על המזבח ויאמר הך הכפתור וירעשׁו הספים ובצעם בראשׁ כלם ואחריתם בחרב אהרג לא ינוס להם נס ולא ימלט להם פליט׃
Amos 9:2 אם יחתרו בשׁאול משׁם ידי תקחם ואם יעלו השׁמים משׁם אורידם׃
Amos 9:3 ואם יחבאו בראשׁ הכרמל משׁם אחפשׂ ולקחתים ואם יסתרו מנגד עיני בקרקע הים משׁם אצוה את הנחשׁ ונשׁכם׃
Amos 9:4 ואם ילכו בשׁבי לפני איביהם משׁם אצוה את החרב והרגתם ושׂמתי עיני עליהם לרעה ולא לטובה׃
Amos 9:5 ואדני יהוה הצבאות הנוגע בארץ ותמוג ואבלו כל יושׁבי בה ועלתה כיאר כלה ושׁקעה כיאר מצרים׃
Amos 9:6 הבונה בשׁמים מעלותו ואגדתו על ארץ יסדה הקרא למי הים וישׁפכם על פני הארץ יהוה שׁמו׃
Amos 9:7 הלוא כבני כשׁיים אתם לי בני ישׂראל נאם יהוה הלוא את ישׂראל העליתי מארץ מצרים ופלשׁתיים מכפתור וארם מקיר׃
Amos 9:8 הנה עיני אדני יהוה בממלכה החטאה והשׁמדתי אתה מעל פני האדמה אפס כי לא השׁמיד אשׁמיד את בית יעקב נאם יהוה׃
Amos 9:9 כי הנה אנכי מצוה והנעותי בכל הגוים את בית ישׂראל כאשׁר ינוע בכברה ולא יפול צרור ארץ׃
Amos 9:10 בחרב ימותו כל חטאי עמי האמרים לא תגישׁ ותקדים בעדינו הרעה׃
Amos 9:11 ביום ההוא אקים את סכת דויד הנפלת וגדרתי את פרציהן והרסתיו אקים ובניתיה כימי עולם׃
Amos 9:12 למען יירשׁו את שׁארית אדום וכל הגוים אשׁר נקרא שׁמי עליהם נאם יהוה עשׂה זאת׃
Amos 9:13 הנה ימים באים נאם יהוה ונגשׁ חורשׁ בקצר ודרך ענבים במשׁך הזרע והטיפו ההרים עסיס וכל הגבעות תתמוגגנה׃
Amos 9:14 ושׁבתי את שׁבות עמי ישׂראל ובנו ערים נשׁמות וישׁבו ונטעו כרמים ושׁתו את יינם ועשׂו גנות ואכלו את פריהם׃
Amos 9:15 ונטעתים על אדמתם ולא ינתשׁו עוד מעל אדמתם אשׁר נתתי להם אמר יהוה אלהיך׃
Obadiah 1:1 חזון עבדיה כה אמר אדני יהוה לאדום שׁמועה שׁמענו מאת יהוה וציר בגוים שׁלח קומו ונקומה עליה למלחמה׃
Obadiah 1:2 הנה קטן נתתיך בגוים בזוי אתה מאד׃
Obadiah 1:3 זדון לבך השׁיאך שׁכני בחגוי סלע מרום שׁבתו אמר בלבו מי יורדני ארץ׃
Obadiah 1:4 אם תגביה כנשׁר ואם בין כוכבים שׂים קנך משׁם אורידך נאם יהוה׃
Obadiah 1:5 אם גנבים באו לך אם שׁודדי לילה איך נדמיתה הלוא יגנבו דים אם בצרים באו לך הלוא ישׁאירו עללות׃
Obadiah 1:6 איך נחפשׂו עשׂו נבעו מצפניו׃
Obadiah 1:7 עד הגבול שׁלחוך כל אנשׁי בריתך השׁיאוך יכלו לך אנשׁי שׁלמך לחמך ישׂימו מזור תחתיך אין תבונה׃
Obadiah 1:8 הלוא ביום ההוא נאם יהוה והאבדתי חכמים מאדום ותבונה מהר עשׂו׃
Obadiah 1:9 וחתו גבוריך תימן למען יכרת אישׁ מהר עשׂו מקטל׃
Obadiah 1:10 מחמס אחיך יעקב תכסך בושׁה ונכרת לעולם׃
Obadiah 1:11 ביום עמדך מנגד ביום שׁבות זרים חילו ונכרים באו שׁערו ועל ירושׁלם ידו גורל גם אתה כאחד מהם׃
Obadiah 1:12 ואל תרא ביום אחיך ביום נכרו ואל תשׂמח לבני יהודה ביום אבדם ואל תגדל פיך ביום צרה׃
Obadiah 1:13 אל תבוא בשׁער עמי ביום אידם אל תרא גם אתה ברעתו ביום אידו ואל תשׁלחנה בחילו ביום אידו׃
Obadiah 1:14 ואל תעמד על הפרק להכרית את פליטיו ואל תסגר שׂרידיו ביום צרה׃
Obadiah 1:15 כי קרוב יום יהוה על כל הגוים כאשׁר עשׂית יעשׂה לך גמלך ישׁוב בראשׁך׃
Obadiah 1:16 כי כאשׁר שׁתיתם על הר קדשׁי ישׁתו כל הגוים תמיד ושׁתו ולעו והיו כלוא היו׃
Obadiah 1:17 ובהר ציון תהיה פליטה והיה קדשׁ וירשׁו בית יעקב את מורשׁיהם׃
Obadiah 1:18 והיה בית יעקב אשׁ ובית יוסף להבה ובית עשׂו לקשׁ ודלקו בהם ואכלום ולא יהיה שׂריד לבית עשׂו כי יהוה דבר׃
Obadiah 1:19 וירשׁו הנגב את הר עשׂו והשׁפלה את פלשׁתים וירשׁו את שׂדה אפרים ואת שׂדה שׁמרון ובנימן את הגלעד׃
Obadiah 1:20 וגלת החל הזה לבני ישׂראל אשׁר כנענים עד צרפת וגלת ירושׁלם אשׁר בספרד ירשׁו את ערי הנגב׃
Obadiah 1:21 ועלו מושׁעים בהר ציון לשׁפט את הר עשׂו והיתה ליהוה המלוכה׃
Jonah 1:1 ויהי דבר יהוה אל יונה בן אמתי לאמר׃
Jonah 1:2 קום לך אל נינוה העיר הגדולה וקרא עליה כי עלתה רעתם לפני׃
Jonah 1:3 ויקם יונה לברח תרשׁישׁה מלפני יהוה וירד יפו וימצא אניה באה תרשׁישׁ ויתן שׂכרה וירד בה לבוא עמהם תרשׁישׁה מלפני יהוה׃
Jonah 1:4 ויהוה הטיל רוח גדולה אל הים ויהי סער גדול בים והאניה חשׁבה להשׁבר׃
Jonah 1:5 וייראו המלחים ויזעקו אישׁ אל אלהיו ויטלו את הכלים אשׁר באניה אל הים להקל מעליהם ויונה ירד אל ירכתי הספינה וישׁכב וירדם׃
Jonah 1:6 ויקרב אליו רב החבל ויאמר לו מה לך נרדם קום קרא אל אלהיך אולי יתעשׁת האלהים לנו ולא נאבד׃
Jonah 1:7 ויאמרו אישׁ אל רעהו לכו ונפילה גורלות ונדעה בשׁלמי הרעה הזאת לנו ויפלו גורלות ויפל הגורל על יונה׃
Jonah 1:8 ויאמרו אליו הגידה נא לנו באשׁר למי הרעה הזאת לנו מה מלאכתך ומאין תבוא מה ארצך ואי מזה עם אתה׃
Jonah 1:9 ויאמר אליהם עברי אנכי ואת יהוה אלהי השׁמים אני ירא אשׁר עשׂה את הים ואת היבשׁה׃
Jonah 1:10 וייראו האנשׁים יראה גדולה ויאמרו אליו מה זאת עשׂית כי ידעו האנשׁים כי מלפני יהוה הוא ברח כי הגיד להם׃
Jonah 1:11 ויאמרו אליו מה נעשׂה לך וישׁתק הים מעלינו כי הים הולך וסער׃
Jonah 1:12 ויאמר אליהם שׂאוני והטילני אל הים וישׁתק הים מעליכם כי יודע אני כי בשׁלי הסער הגדול הזה עליכם׃
Jonah 1:13 ויחתרו האנשׁים להשׁיב אל היבשׁה ולא יכלו כי הים הולך וסער עליהם׃
Jonah 1:14 ויקראו אל יהוה ויאמרו אנה יהוה אל נא נאבדה בנפשׁ האישׁ הזה ואל תתן עלינו דם נקיא כי אתה יהוה כאשׁר חפצת עשׂית׃
Jonah 1:15 וישׂאו את יונה ויטלהו אל הים ויעמד הים מזעפו׃
Jonah 1:16 וייראו האנשׁים יראה גדולה את יהוה ויזבחו זבח ליהוה וידרו נדרים׃
Jonah 1:17 (2:1) וימן יהוה דג גדול לבלע את יונה ויהי יונה במעי הדג שׁלשׁה ימים ושׁלשׁה לילות׃
Jonah 2:1 (2:2) ויתפלל יונה אל יהוה אלהיו ממעי הדגה׃
Jonah 2:2 (2:3) ויאמר קראתי מצרה לי אל יהוה ויענני מבטן שׁאול שׁועתי שׁמעת קולי׃
Jonah 2:3 (2:4) ותשׁליכני מצולה בלבב ימים ונהר יסבבני כל משׁבריך וגליך עלי עברו׃
Jonah 2:4 (2:5) ואני אמרתי נגרשׁתי מנגד עיניך אך אוסיף להביט אל היכל קדשׁך׃
Jonah 2:5 (2:6) אפפוני מים עד נפשׁ תהום יסבבני סוף חבושׁ לראשׁי׃
Jonah 2:6 (2:7) לקצבי הרים ירדתי הארץ ברחיה בעדי לעולם ותעל משׁחת חיי יהוה אלהי׃
Jonah 2:7 (2:8) בהתעטף עלי נפשׁי את יהוה זכרתי ותבוא אליך תפלתי אל היכל קדשׁך׃
Jonah 2:8 (2:9) משׁמרים הבלי שׁוא חסדם יעזבו׃
Jonah 2:9 (2:10) ואני בקול תודה אזבחה לך אשׁר נדרתי אשׁלמה ישׁועתה ליהוה׃
Jonah 2:10 (2:11) ויאמר יהוה לדג ויקא את יונה אל היבשׁה׃
Jonah 3:1 ויהי דבר יהוה אל יונה שׁנית לאמר׃
Jonah 3:2 קום לך אל נינוה העיר הגדולה וקרא אליה את הקריאה אשׁר אנכי דבר אליך׃
Jonah 3:3 ויקם יונה וילך אל נינוה כדבר יהוה ונינוה היתה עיר גדולה לאלהים מהלך שׁלשׁת ימים׃
Jonah 3:4 ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת׃
Jonah 3:5 ויאמינו אנשׁי נינוה באלהים ויקראו צום וילבשׁו שׂקים מגדולם ועד קטנם׃
Jonah 3:6 ויגע הדבר אל מלך נינוה ויקם מכסאו ויעבר אדרתו מעליו ויכס שׂק וישׁב על האפר׃
Jonah 3:7 ויזעק ויאמר בנינוה מטעם המלך וגדליו לאמר האדם והבהמה הבקר והצאן אל יטעמו מאומה אל ירעו ומים אל ישׁתו׃
Jonah 3:8 ויתכסו שׂקים האדם והבהמה ויקראו אל אלהים בחזקה וישׁבו אישׁ מדרכו הרעה ומן החמס אשׁר בכפיהם׃
Jonah 3:9 מי יודע ישׁוב ונחם האלהים ושׁב מחרון אפו ולא נאבד׃
Jonah 3:10 וירא האלהים את מעשׂיהם כי שׁבו מדרכם הרעה וינחם האלהים על הרעה אשׁר דבר לעשׂות להם ולא עשׂה׃
Jonah 4:1 וירע אל יונה רעה גדולה ויחר׃
Jonah 4:2 ויתפלל אל יהוה ויאמר אנה יהוה הלוא זה דברי עד היותי על אדמתי על כן קדמתי לברח תרשׁישׁה כי ידעתי כי אתה אל חנון ורחום ארך אפים ורב חסד ונחם על הרעה׃
Jonah 4:3 ועתה יהוה קח נא את נפשׁי ממני כי טוב מותי מחיי׃
Jonah 4:4 ויאמר יהוה ההיטב חרה׃
Jonah 4:5 ויצא יונה מן העיר וישׁב מקדם לעיר ויעשׂ לו שׁם סכה וישׁב תחתיה בצל עד אשׁר יראה מה יהיה בעיר׃
Jonah 4:6 וימן יהוה אלהים קיקיון ויעל מעל ליונה להיות צל על ראשׁו להציל לו מרעתו וישׂמח יונה על הקיקיון שׂמחה גדולה׃
Jonah 4:7 וימן האלהים תולעת בעלות השׁחר למחרת ותך את הקיקיון וייבשׁ׃
Jonah 4:8 ויהי כזרח השׁמשׁ וימן אלהים רוח קדים חרישׁית ותך השׁמשׁ על ראשׁ יונה ויתעלף וישׁאל את נפשׁו למות ויאמר טוב מותי מחיי׃
Jonah 4:9 ויאמר אלהים אל יונה ההיטב חרה לך על הקיקיון ויאמר היטב חרה לי עד מות׃
Jonah 4:10 ויאמר יהוה אתה חסת על הקיקיון אשׁר לא עמלת בו ולא גדלתו שׁבן לילה היה ובן לילה אבד׃
Jonah 4:11 ואני לא אחוס על נינוה העיר הגדולה אשׁר ישׁ בה הרבה משׁתים עשׂרה רבו אדם אשׁר לא ידע בין ימינו לשׂמאלו ובהמה רבה׃
Micah 1:1 דבר יהוה אשׁר היה אל מיכה המרשׁתי בימי יותם אחז יחזקיה מלכי יהודה אשׁר חזה על שׁמרון וירושׁלם׃
Micah 1:2 שׁמעו עמים כלם הקשׁיבי ארץ ומלאה ויהי אדני יהוה בכם לעד אדני מהיכל קדשׁו׃
Micah 1:3 כי הנה יהוה יצא ממקומו וירד ודרך על במותי ארץ׃
Micah 1:4 ונמסו ההרים תחתיו והעמקים יתבקעו כדונג מפני האשׁ כמים מגרים במורד׃
Micah 1:5 בפשׁע יעקב כל זאת ובחטאות בית ישׂראל מי פשׁע יעקב הלוא שׁמרון ומי במות יהודה הלוא ירושׁלם׃
Micah 1:6 ושׂמתי שׁמרון לעי השׂדה למטעי כרם והגרתי לגי אבניה ויסדיה אגלה׃
Micah 1:7 וכל פסיליה יכתו וכל אתנניה ישׂרפו באשׁ וכל עצביה אשׂים שׁממה כי מאתנן זונה קבצה ועד אתנן זונה ישׁובו׃
Micah 1:8 על זאת אספדה ואילילה אילכה שׁילל וערום אעשׂה מספד כתנים ואבל כבנות יענה׃
Micah 1:9 כי אנושׁה מכותיה כי באה עד יהודה נגע עד שׁער עמי עד ירושׁלם׃
Micah 1:10 בגת אל תגידו בכו אל תבכו בבית לעפרה עפר התפלשׁתי׃
Micah 1:11 עברי לכם יושׁבת שׁפיר עריה בשׁת לא יצאה יושׁבת צאנן מספד בית האצל יקח מכם עמדתו׃
Micah 1:12 כי חלה לטוב יושׁבת מרות כי ירד רע מאת יהוה לשׁער ירושׁלם׃
Micah 1:13 רתם המרכבה לרכשׁ יושׁבת לכישׁ ראשׁית חטאת היא לבת ציון כי בך נמצאו פשׁעי ישׂראל׃
Micah 1:14 לכן תתני שׁלוחים על מורשׁת גת בתי אכזיב לאכזב למלכי ישׂראל׃
Micah 1:15 עד הירשׁ אבי לך יושׁבת מרשׁה עד עדלם יבוא כבוד ישׂראל׃
Micah 1:16 קרחי וגזי על בני תענוגיך הרחבי קרחתך כנשׁר כי גלו ממך׃
Micah 2:1 הוי חשׁבי און ופעלי רע על משׁכבותם באור הבקר יעשׂוה כי ישׁ לאל ידם׃
Micah 2:2 וחמדו שׂדות וגזלו ובתים ונשׂאו ועשׁקו גבר וביתו ואישׁ ונחלתו׃
Micah 2:3 לכן כה אמר יהוה הנני חשׁב על המשׁפחה הזאת רעה אשׁר לא תמישׁו משׁם צוארתיכם ולא תלכו רומה כי עת רעה היא׃
Micah 2:4 ביום ההוא ישׂא עליכם משׁל ונהה נהי נהיה אמר שׁדוד נשׁדנו חלק עמי ימיר איך ימישׁ לי לשׁובב שׂדינו יחלק׃
Micah 2:5 לכן לא יהיה לך משׁליך חבל בגורל בקהל יהוה׃
Micah 2:6 אל תטפו יטיפון לא יטפו לאלה לא יסג כלמות׃
Micah 2:7 האמור בית יעקב הקצר רוח יהוה אם אלה מעלליו הלוא דברי ייטיבו עם הישׁר הולך׃
Micah 2:8 ואתמול עמי לאויב יקומם ממול שׂלמה אדר תפשׁטון מעברים בטח שׁובי מלחמה׃
Micah 2:9 נשׁי עמי תגרשׁון מבית תענגיה מעל עלליה תקחו הדרי לעולם׃
Micah 2:10 קומו ולכו כי לא זאת המנוחה בעבור טמאה תחבל וחבל נמרץ׃
Micah 2:11 לו אישׁ הלך רוח ושׁקר כזב אטף לך ליין ולשׁכר והיה מטיף העם הזה׃
Micah 2:12 אסף אאסף יעקב כלך קבץ אקבץ שׁארית ישׂראל יחד אשׂימנו כצאן בצרה כעדר בתוך הדברו תהימנה מאדם׃
Micah 2:13 עלה הפרץ לפניהם פרצו ויעברו שׁער ויצאו בו ויעבר מלכם לפניהם ויהוה בראשׁם׃
Micah 3:1 ואמר שׁמעו נא ראשׁי יעקב וקציני בית ישׂראל הלוא לכם לדעת את המשׁפט׃
Micah 3:2 שׂנאי טוב ואהבי רעה גזלי עורם מעליהם ושׁארם מעל עצמותם׃
Micah 3:3 ואשׁר אכלו שׁאר עמי ועורם מעליהם הפשׁיטו ואת עצמתיהם פצחו ופרשׂו כאשׁר בסיר וכבשׂר בתוך קלחת׃
Micah 3:4 אז יזעקו אל יהוה ולא יענה אותם ויסתר פניו מהם בעת ההיא כאשׁר הרעו מעלליהם׃
Micah 3:5 כה אמר יהוה על הנביאים המתעים את עמי הנשׁכים בשׁניהם וקראו שׁלום ואשׁר לא יתן על פיהם וקדשׁו עליו מלחמה׃
Micah 3:6 לכן לילה לכם מחזון וחשׁכה לכם מקסם ובאה השׁמשׁ על הנביאים וקדר עליהם היום׃
Micah 3:7 ובשׁו החזים וחפרו הקסמים ועטו על שׂפם כלם כי אין מענה אלהים׃
Micah 3:8 ואולם אנכי מלאתי כח את רוח יהוה ומשׁפט וגבורה להגיד ליעקב פשׁעו ולישׂראל חטאתו׃
Micah 3:9 שׁמעו נא זאת ראשׁי בית יעקב וקציני בית ישׂראל המתעבים משׁפט ואת כל הישׁרה יעקשׁו׃
Micah 3:10 בנה ציון בדמים וירושׁלם בעולה׃
Micah 3:11 ראשׁיה בשׁחד ישׁפטו וכהניה במחיר יורו ונביאיה בכסף יקסמו ועל יהוה ישׁענו לאמר הלוא יהוה בקרבנו לא תבוא עלינו רעה׃
Micah 3:12 לכן בגללכם ציון שׂדה תחרשׁ וירושׁלם עיין תהיה והר הבית לבמות יער׃
Micah 4:1 והיה באחרית הימים יהיה הר בית יהוה נכון בראשׁ ההרים ונשׂא הוא מגבעות ונהרו עליו עמים׃
Micah 4:2 והלכו גוים רבים ואמרו לכו ונעלה אל הר יהוה ואל בית אלהי יעקב ויורנו מדרכיו ונלכה בארחתיו כי מציון תצא תורה ודבר יהוה מירושׁלם׃
Micah 4:3 ושׁפט בין עמים רבים והוכיח לגוים עצמים עד רחוק וכתתו חרבתיהם לאתים וחניתתיהם למזמרות לא ישׂאו גוי אל גוי חרב ולא ילמדון עוד מלחמה׃
Micah 4:4 וישׁבו אישׁ תחת גפנו ותחת תאנתו ואין מחריד כי פי יהוה צבאות דבר׃
Micah 4:5 כי כל העמים ילכו אישׁ בשׁם אלהיו ואנחנו נלך בשׁם יהוה אלהינו לעולם ועד׃
Micah 4:6 ביום ההוא נאם יהוה אספה הצלעה והנדחה אקבצה ואשׁר הרעתי׃
Micah 4:7 ושׂמתי את הצלעה לשׁארית והנהלאה לגוי עצום ומלך יהוה עליהם בהר ציון מעתה ועד עולם׃
Micah 4:8 ואתה מגדל עדר עפל בת ציון עדיך תאתה ובאה הממשׁלה הראשׁנה ממלכת לבת ירושׁלם׃
Micah 4:9 עתה למה תריעי רע המלך אין בך אם יועצך אבד כי החזיקך חיל כיולדה׃
Micah 4:10 חולי וגחי בת ציון כיולדה כי עתה תצאי מקריה ושׁכנת בשׂדה ובאת עד בבל שׁם תנצלי שׁם יגאלך יהוה מכף איביך׃
Micah 4:11 ועתה נאספו עליך גוים רבים האמרים תחנף ותחז בציון עינינו׃
Micah 4:12 והמה לא ידעו מחשׁבות יהוה ולא הבינו עצתו כי קבצם כעמיר גרנה׃
Micah 4:13 קומי ודושׁי בת ציון כי קרנך אשׂים ברזל ופרסתיך אשׂים נחושׁה והדקות עמים רבים והחרמתי ליהוה בצעם וחילם לאדון כל הארץ׃
Micah 5:1 (4:14) עתה תתגדדי בת גדוד מצור שׂם עלינו בשׁבט יכו על הלחי את שׁפט ישׂראל׃
Micah 5:2 (5:1) ואתה בית לחם אפרתה צעיר להיות באלפי יהודה ממך לי יצא להיות מושׁל בישׂראל ומוצאתיו מקדם מימי עולם׃
Micah 5:3 (5:2) לכן יתנם עד עת יולדה ילדה ויתר אחיו ישׁובון על בני ישׂראל׃
Micah 5:4 (5:3) ועמד ורעה בעז יהוה בגאון שׁם יהוה אלהיו וישׁבו כי עתה יגדל עד אפסי ארץ׃
Micah 5:5 (5:4) והיה זה שׁלום אשׁור כי יבוא בארצנו וכי ידרך בארמנתינו והקמנו עליו שׁבעה רעים ושׁמנה נסיכי אדם׃
Micah 5:6 (5:5) ורעו את ארץ אשׁור בחרב ואת ארץ נמרד בפתחיה והציל מאשׁור כי יבוא בארצנו וכי ידרך בגבולנו׃
Micah 5:7 (5:6) והיה שׁארית יעקב בקרב עמים רבים כטל מאת יהוה כרביבים עלי עשׂב אשׁר לא יקוה לאישׁ ולא ייחל לבני אדם׃
Micah 5:8 (5:7) והיה שׁארית יעקב בגוים בקרב עמים רבים כאריה בבהמות יער ככפיר בעדרי צאן אשׁר אם עבר ורמס וטרף ואין מציל׃
Micah 5:9 (5:8) תרם ידך על צריך וכל איביך יכרתו׃
Micah 5:10 (5:9) והיה ביום ההוא נאם יהוה והכרתי סוסיך מקרבך והאבדתי מרכבתיך׃
Micah 5:11 (5:10) והכרתי ערי ארצך והרסתי כל מבצריך׃
Micah 5:12 (5:11) והכרתי כשׁפים מידך ומעוננים לא יהיו׃
Micah 5:13 (5:12) והכרתי פסיליך ומצבותיך מקרבך ולא תשׁתחוה עוד למעשׂה ידיך׃
Micah 5:14 (5:13) ונתשׁתי אשׁיריך מקרבך והשׁמדתי עריך׃
Micah 5:15 (5:14) ועשׂיתי באף ובחמה נקם את הגוים אשׁר לא שׁמעו׃
Micah 6:1 שׁמעו נא את אשׁר יהוה אמר קום ריב את ההרים ותשׁמענה הגבעות קולך׃
Micah 6:2 שׁמעו הרים את ריב יהוה והאתנים מסדי ארץ כי ריב ליהוה עם עמו ועם ישׂראל יתוכח׃
Micah 6:3 עמי מה עשׂיתי לך ומה הלאתיך ענה׃
Micah 6:4 כי העלתיך מארץ מצרים ומבית עבדים פדיתיך ואשׁלח לפניך את משׁה אהרן ומרים׃
Micah 6:5 עמי זכר נא מה יעץ בלק מלך מואב ומה ענה אתו בלעם בן בעור מן השׁטים עד הגלגל למען דעת צדקות יהוה׃
Micah 6:6 במה אקדם יהוה אכף לאלהי מרום האקדמנו בעולות בעגלים בני שׁנה׃
Micah 6:7 הירצה יהוה באלפי אילים ברבבות נחלי שׁמן האתן בכורי פשׁעי פרי בטני חטאת נפשׁי׃
Micah 6:8 הגיד לך אדם מה טוב ומה יהוה דורשׁ ממך כי אם עשׂות משׁפט ואהבת חסד והצנע לכת עם אלהיך׃
Micah 6:9 קול יהוה לעיר יקרא ותושׁיה יראה שׁמך שׁמעו מטה ומי יעדה׃
Micah 6:10 עוד האשׁ בית רשׁע אצרות רשׁע ואיפת רזון זעומה׃
Micah 6:11 האזכה במאזני רשׁע ובכיס אבני מרמה׃
Micah 6:12 אשׁר עשׁיריה מלאו חמס וישׁביה דברו שׁקר ולשׁונם רמיה בפיהם׃
Micah 6:13 וגם אני החליתי הכותך השׁמם על חטאתך׃
Micah 6:14 אתה תאכל ולא תשׂבע וישׁחך בקרבך ותסג ולא תפליט ואשׁר תפלט לחרב אתן׃
Micah 6:15 אתה תזרע ולא תקצור אתה תדרך זית ולא תסוך שׁמן ותירושׁ ולא תשׁתה יין׃
Micah 6:16 וישׁתמר חקות עמרי וכל מעשׂה בית אחאב ותלכו במעצותם למען תתי אתך לשׁמה וישׁביה לשׁרקה וחרפת עמי תשׂאו׃
Micah 7:1 אללי לי כי הייתי כאספי קיץ כעללת בציר אין אשׁכול לאכול בכורה אותה נפשׁי׃
Micah 7:2 אבד חסיד מן הארץ וישׁר באדם אין כלם לדמים יארבו אישׁ את אחיהו יצודו חרם׃
Micah 7:3 על הרע כפים להיטיב השׂר שׁאל והשׁפט בשׁלום והגדול דבר הות נפשׁו הוא ויעבתוה׃
Micah 7:4 טובם כחדק ישׁר ממסוכה יום מצפיך פקדתך באה עתה תהיה מבוכתם׃
Micah 7:5 אל תאמינו ברע אל תבטחו באלוף משׁכבת חיקך שׁמר פתחי פיך׃
Micah 7:6 כי בן מנבל אב בת קמה באמה כלה בחמתה איבי אישׁ אנשׁי ביתו׃
Micah 7:7 ואני ביהוה אצפה אוחילה לאלהי ישׁעי ישׁמעני אלהי׃
Micah 7:8 אל תשׂמחי איבתי לי כי נפלתי קמתי כי אשׁב בחשׁך יהוה אור׃
Micah 7:9 זעף יהוה אשׂא כי חטאתי לו עד אשׁר יריב ריבי ועשׂה משׁפטי יוציאני לאור אראה בצדקתו׃
Micah 7:10 ותרא איבתי ותכסה בושׁה האמרה אלי איו יהוה אלהיך עיני תראינה בה עתה תהיה למרמס כטיט חוצות׃
Micah 7:11 יום לבנות גדריך יום ההוא ירחק חק׃
Micah 7:12 יום הוא ועדיך יבוא למני אשׁור וערי מצור ולמני מצור ועד נהר וים מים והר ההר׃
Micah 7:13 והיתה הארץ לשׁממה על ישׁביה מפרי מעלליהם׃
Micah 7:14 רעה עמך בשׁבטך צאן נחלתך שׁכני לבדד יער בתוך כרמל ירעו בשׁן וגלעד כימי עולם׃
Micah 7:15 כימי צאתך מארץ מצרים אראנו נפלאות׃
Micah 7:16 יראו גוים ויבשׁו מכל גבורתם ישׂימו יד על פה אזניהם תחרשׁנה׃
Micah 7:17 ילחכו עפר כנחשׁ כזחלי ארץ ירגזו ממסגרתיהם אל יהוה אלהינו יפחדו ויראו ממך׃
Micah 7:18 מי אל כמוך נשׂא עון ועבר על פשׁע לשׁארית נחלתו לא החזיק לעד אפו כי חפץ חסד הוא׃
Micah 7:19 ישׁוב ירחמנו יכבשׁ עונתינו ותשׁליך במצלות ים כל חטאותם׃
Micah 7:20 תתן אמת ליעקב חסד לאברהם אשׁר נשׁבעת לאבתינו מימי קדם׃
Nahum 1:1 משׂא נינוה ספר חזון נחום האלקשׁי׃
Nahum 1:2 אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃
Nahum 1:3 יהוה ארך אפים וגדול כח ונקה לא ינקה יהוה בסופה ובשׂערה דרכו וענן אבק רגליו׃
Nahum 1:4 גוער בים ויבשׁהו וכל הנהרות החריב אמלל בשׁן וכרמל ופרח לבנון אמלל׃
Nahum 1:5 הרים רעשׁו ממנו והגבעות התמגגו ותשׂא הארץ מפניו ותבל וכל ישׁבי׃
Nahum 1:6 לפני זעמו מי יעמוד ומי יקום בחרון אפו חמתו נתכה כאשׁ והצרים נתצו ממנו׃
Nahum 1:7 טוב יהוה למעוז ביום צרה וידע חסי׃
Nahum 1:8 ובשׁטף עבר כלה יעשׂה מקומה ואיביו ירדף חשׁך׃
Nahum 1:9 מה תחשׁבון אל יהוה כלה הוא עשׂה לא תקום פעמים צרה׃
Nahum 1:10 כי עד סירים סבכים וכסבאם סבואים אכלו כקשׁ יבשׁ מלא׃
Nahum 1:11 ממך יצא חשׁב על יהוה רעה יעץ בליעל׃
Nahum 1:12 כה אמר יהוה אם שׁלמים וכן רבים וכן נגזו ועבר וענתך לא אענך עוד׃
Nahum 1:13 ועתה אשׁבר מטהו מעליך ומוסרתיך אנתק׃
Nahum 1:14 וצוה עליך יהוה לא יזרע משׁמך עוד מבית אלהיך אכרית פסל ומסכה אשׂים קברך כי קלות׃
Nahum 1:15 (2:1) הנה על ההרים רגלי מבשׂר משׁמיע שׁלום חגי יהודה חגיך שׁלמי נדריך כי לא יוסיף עוד לעבור בך בליעל כלה נכרת׃
Nahum 2:1 (2:2) עלה מפיץ על פניך נצור מצרה צפה דרך חזק מתנים אמץ כח מאד׃
Nahum 2:2 (2:3) כי שׁב יהוה את גאון יעקב כגאון ישׂראל כי בקקום בקקים וזמריהם שׁחתו׃
Nahum 2:3 (2:4) מגן גבריהו מאדם אנשׁי חיל מתלעים באשׁ פלדות הרכב ביום הכינו והברשׁים הרעלו׃
Nahum 2:4 (2:5) בחוצות יתהוללו הרכב ישׁתקשׁקון ברחבות מראיהן כלפידם כברקים ירוצצו׃
Nahum 2:5 (2:6) יזכר אדיריו יכשׁלו בהלכותם ימהרו חומתה והכן הסכך׃
Nahum 2:6 (2:7) שׁערי הנהרות נפתחו וההיכל נמוג׃
Nahum 2:7 (2:8) והצב גלתה העלתה ואמהתיה מנהגות כקול יונים מתפפת על לבבהן׃
Nahum 2:8 (2:9) ונינוה כברכת מים מימי היא והמה נסים עמדו עמדו ואין מפנה׃
Nahum 2:9 (2:10) בזו כסף בזו זהב ואין קצה לתכונה כבד מכל כלי חמדה׃
Nahum 2:10 (2:11) בוקה ומבוקה ומבלקה ולב נמס ופק ברכים וחלחלה בכל מתנים ופני כלם קבצו פארור׃
Nahum 2:11 (2:12) איה מעון אריות ומרעה הוא לכפרים אשׁר הלך אריה לביא שׁם גור אריה ואין מחריד׃
Nahum 2:12 (2:13) אריה טרף בדי גרותיו ומחנק ללבאתיו וימלא טרף חריו ומענתיו טרפה׃
Nahum 2:13 (2:14) הנני אליך נאם יהוה צבאות והבערתי בעשׁן רכבה וכפיריך תאכל חרב והכרתי מארץ טרפך ולא ישׁמע עוד קול מלאככה׃
Nahum 3:1 הוי עיר דמים כלה כחשׁ פרק מלאה לא ימישׁ טרף׃
Nahum 3:2 קול שׁוט וקול רעשׁ אופן וסוס דהר ומרכבה מרקדה׃
Nahum 3:3 פרשׁ מעלה ולהב חרב וברק חנית ורב חלל וכבד פגר ואין קצה לגויה יכשׁלו בגויתם׃
Nahum 3:4 מרב זנוני זונה טובת חן בעלת כשׁפים המכרת גוים בזנוניה ומשׁפחות בכשׁפיה׃
Nahum 3:5 הנני אליך נאם יהוה צבאות וגליתי שׁוליך על פניך והראיתי גוים מערך וממלכות קלונך׃
Nahum 3:6 והשׁלכתי עליך שׁקצים ונבלתיך ושׂמתיך כראי׃
Nahum 3:7 והיה כל ראיך ידוד ממך ואמר שׁדדה נינוה מי ינוד לה מאין אבקשׁ מנחמים׃
Nahum 3:8 התיטבי מנא אמון הישׁבה ביארים מים סביב לה אשׁר חיל ים מים חומתה׃
Nahum 3:9 כושׁ עצמה ומצרים ואין קצה פוט ולובים היו בעזרתך׃
Nahum 3:10 גם היא לגלה הלכה בשׁבי גם עלליה ירטשׁו בראשׁ כל חוצות ועל נכבדיה ידו גורל וכל גדוליה רתקו בזקים׃
Nahum 3:11 גם את תשׁכרי תהי נעלמה גם את תבקשׁי מעוז מאויב׃
Nahum 3:12 כל מבצריך תאנים עם בכורים אם ינועו ונפלו על פי אוכל׃
Nahum 3:13 הנה עמך נשׁים בקרבך לאיביך פתוח נפתחו שׁערי ארצך אכלה אשׁ בריחיך׃
Nahum 3:14 מי מצור שׁאבי לך חזקי מבצריך באי בטיט ורמסי בחמר החזיקי מלבן׃
Nahum 3:15 שׁם תאכלך אשׁ תכריתך חרב תאכלך כילק התכבד כילק התכבדי כארבה׃
Nahum 3:16 הרבית רכליך מכוכבי השׁמים ילק פשׁט ויעף׃
Nahum 3:17 מנזריך כארבה וטפסריך כגוב גבי החונים בגדרות ביום קרה שׁמשׁ זרחה ונודד ולא נודע מקומו אים׃
Nahum 3:18 נמו רעיך מלך אשׁור ישׁכנו אדיריך נפשׁו עמך על ההרים ואין מקבץ׃
Nahum 3:19 אין כהה לשׁברך נחלה מכתך כל שׁמעי שׁמעך תקעו כף עליך כי על מי לא עברה רעתך תמיד׃
Habakkuk 1:1 המשׂא אשׁר חזה חבקוק הנביא׃
Habakkuk 1:2 עד אנה יהוה שׁועתי ולא תשׁמע אזעק אליך חמס ולא תושׁיע׃
Habakkuk 1:3 למה תראני און ועמל תביט ושׁד וחמס לנגדי ויהי ריב ומדון ישׂא׃
Habakkuk 1:4 על כן תפוג תורה ולא יצא לנצח משׁפט כי רשׁע מכתיר את הצדיק על כן יצא משׁפט מעקל׃
Habakkuk 1:5 ראו בגוים והביטו והתמהו תמהו כי פעל פעל בימיכם לא תאמינו כי יספר׃
Habakkuk 1:6 כי הנני מקים את הכשׂדים הגוי המר והנמהר ההולך למרחבי ארץ לרשׁת משׁכנות לא׃
Habakkuk 1:7 אים ונורא הוא ממנו משׁפטו ושׂאתו יצא׃
Habakkuk 1:8 וקלו מנמרים סוסיו וחדו מזאבי ערב ופשׁו פרשׁיו ופרשׁיו מרחוק יבאו יעפו כנשׁר חשׁ לאכול׃
Habakkuk 1:9 כלה לחמס יבוא מגמת פניהם קדימה ויאסף כחול שׁבי׃
Habakkuk 1:10 והוא במלכים יתקלס ורזנים משׂחק לו הוא לכל מבצר ישׂחק ויצבר עפר וילכדה׃
Habakkuk 1:11 אז חלף רוח ויעבר ואשׁם זו כחו לאלהו׃
Habakkuk 1:12 הלוא אתה מקדם יהוה אלהי קדשׁי לא נמות יהוה למשׁפט שׂמתו וצור להוכיח יסדתו׃
Habakkuk 1:13 טהור עינים מראות רע והביט אל עמל לא תוכל למה תביט בוגדים תחרישׁ בבלע רשׁע צדיק ממנו׃
Habakkuk 1:14 ותעשׂה אדם כדגי הים כרמשׂ לא משׁל׃
Habakkuk 1:15 כלה בחכה העלה יגרהו בחרמו ויאספהו במכמרתו על כן ישׂמח ויגיל׃
Habakkuk 1:16 על כן יזבח לחרמו ויקטר למכמרתו כי בהמה שׁמן חלקו ומאכלו בראה׃
Habakkuk 1:17 העל כן יריק חרמו ותמיד להרג גוים לא יחמול׃
Habakkuk 2:1 על משׁמרתי אעמדה ואתיצבה על מצור ואצפה לראות מה ידבר בי ומה אשׁיב על תוכחתי׃
Habakkuk 2:2 ויענני יהוה ויאמר כתוב חזון ובאר על הלחות למען ירוץ קורא׃
Habakkuk 2:3 כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר׃
Habakkuk 2:4 הנה עפלה לא ישׁרה נפשׁו בו וצדיק באמונתו יחיה׃
Habakkuk 2:5 ואף כי היין בוגד גבר יהיר ולא ינוה אשׁר הרחיב כשׁאול נפשׁו והוא כמות ולא ישׂבע ויאסף אליו כל הגוים ויקבץ אליו כל העמים׃
Habakkuk 2:6 הלוא אלה כלם עליו משׁל ישׂאו ומליצה חידות לו ויאמר הוי המרבה לא לו עד מתי ומכביד עליו עבטיט׃
Habakkuk 2:7 הלוא פתע יקומו נשׁכיך ויקצו מזעזעיך והיית למשׁסות׃
Habakkuk 2:8 כי אתה שׁלות גוים רבים ישׁלוך כל יתר עמים מדמי אדם וחמס ארץ קריה וכל ישׁבי׃
Habakkuk 2:9 הוי בצע בצע רע לביתו לשׂום במרום קנו להנצל מכף רע׃
Habakkuk 2:10 יעצת בשׁת לביתך קצות עמים רבים וחוטא נפשׁך׃
Habakkuk 2:11 כי אבן מקיר תזעק וכפיס מעץ יעננה׃
Habakkuk 2:12 הוי בנה עיר בדמים וכונן קריה בעולה׃
Habakkuk 2:13 הלוא הנה מאת יהוה צבאות וייגעו עמים בדי אשׁ ולאמים בדי ריק יעפו׃
Habakkuk 2:14 כי תמלא הארץ לדעת את כבוד יהוה כמים יכסו על ים׃
Habakkuk 2:15 הוי משׁקה רעהו מספח חמתך ואף שׁכר למען הביט על מעוריהם׃
Habakkuk 2:16 שׂבעת קלון מכבוד שׁתה גם אתה והערל תסוב עליך כוס ימין יהוה וקיקלון על כבודך׃
Habakkuk 2:17 כי חמס לבנון יכסך ושׁד בהמות יחיתן מדמי אדם וחמס ארץ קריה וכל ישׁבי׃
Habakkuk 2:18 מה הועיל פסל כי פסלו יצרו מסכה ומורה שׁקר כי בטח יצר יצרו עליו לעשׂות אלילים אלמים׃
Habakkuk 2:19 הוי אמר לעץ הקיצה עורי לאבן דומם הוא יורה הנה הוא תפושׂ זהב וכסף וכל רוח אין בקרבו׃
Habakkuk 2:20 ויהוה בהיכל קדשׁו הס מפניו כל הארץ׃
Habakkuk 3:1 תפלה לחבקוק הנביא על שׁגינות׃
Habakkuk 3:2 יהוה שׁמעתי שׁמעך יראתי יהוה פעלך בקרב שׁנים חייהו בקרב שׁנים תודיע ברגז רחם תזכור׃
Habakkuk 3:3 אלוה מתימן יבוא וקדושׁ מהר פארן סלה כסה שׁמים הודו ותהלתו מלאה הארץ׃
Habakkuk 3:4 ונגה כאור תהיה קרנים מידו לו ושׁם חביון עזה׃
Habakkuk 3:5 לפניו ילך דבר ויצא רשׁף לרגליו׃
Habakkuk 3:6 עמד וימדד ארץ ראה ויתר גוים ויתפצצו הררי עד שׁחו גבעות עולם הליכות עולם׃
Habakkuk 3:7 תחת און ראיתי אהלי כושׁן ירגזון יריעות ארץ מדין׃
Habakkuk 3:8 הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישׁועה׃
Habakkuk 3:9 עריה תעור קשׁתך שׁבעות מטות אמר סלה נהרות תבקע ארץ׃
Habakkuk 3:10 ראוך יחילו הרים זרם מים עבר נתן תהום קולו רום ידיהו נשׂא׃
Habakkuk 3:11 שׁמשׁ ירח עמד זבלה לאור חציך יהלכו לנגה ברק חניתך׃
Habakkuk 3:12 בזעם תצעד ארץ באף תדושׁ גוים׃
Habakkuk 3:13 יצאת לישׁע עמך לישׁע את משׁיחך מחצת ראשׁ מבית רשׁע ערות יסוד עד צואר סלה׃
Habakkuk 3:14 נקבת במטיו ראשׁ פרזו יסערו להפיצני עליצתם כמו לאכל עני במסתר׃
Habakkuk 3:15 דרכת בים סוסיך חמר מים רבים׃
Habakkuk 3:16 שׁמעתי ותרגז בטני לקול צללו שׂפתי יבוא רקב בעצמי ותחתי ארגז אשׁר אנוח ליום צרה לעלות לעם יגודנו׃
Habakkuk 3:17 כי תאנה לא תפרח ואין יבול בגפנים כחשׁ מעשׂה זית ושׁדמות לא עשׂה אכל גזר ממכלה צאן ואין בקר ברפתים׃
Habakkuk 3:18 ואני ביהוה אעלוזה אגילה באלהי ישׁעי׃
Habakkuk 3:19 יהוה אדני חילי וישׂם רגלי כאילות ועל במותי ידרכני למנצח בנגינותי׃
Zephaniah 1:1 דבר יהוה אשׁר היה אל צפניה בן כושׁי בן גדליה בן אמריה בן חזקיה בימי יאשׁיהו בן אמון מלך יהודה׃
Zephaniah 1:2 אסף אסף כל מעל פני האדמה נאם יהוה׃
Zephaniah 1:3 אסף אדם ובהמה אסף עוף השׁמים ודגי הים והמכשׁלות את הרשׁעים והכרתי את האדם מעל פני האדמה נאם יהוה׃
Zephaniah 1:4 ונטיתי ידי על יהודה ועל כל יושׁבי ירושׁלם והכרתי מן המקום הזה את שׁאר הבעל את שׁם הכמרים עם הכהנים׃
Zephaniah 1:5 ואת המשׁתחוים על הגגות לצבא השׁמים ואת המשׁתחוים הנשׁבעים ליהוה והנשׁבעים במלכם׃
Zephaniah 1:6 ואת הנסוגים מאחרי יהוה ואשׁר לא בקשׁו את יהוה ולא דרשׁהו׃
Zephaniah 1:7 הס מפני אדני יהוה כי קרוב יום יהוה כי הכין יהוה זבח הקדישׁ קראיו׃
Zephaniah 1:8 והיה ביום זבח יהוה ופקדתי על השׂרים ועל בני המלך ועל כל הלבשׁים מלבושׁ נכרי׃
Zephaniah 1:9 ופקדתי על כל הדולג על המפתן ביום ההוא הממלאים בית אדניהם חמס ומרמה׃
Zephaniah 1:10 והיה ביום ההוא נאם יהוה קול צעקה משׁער הדגים ויללה מן המשׁנה ושׁבר גדול מהגבעות׃
Zephaniah 1:11 הילילו ישׁבי המכתשׁ כי נדמה כל עם כנען נכרתו כל נטילי כסף׃
Zephaniah 1:12 והיה בעת ההיא אחפשׂ את ירושׁלם בנרות ופקדתי על האנשׁים הקפאים על שׁמריהם האמרים בלבבם לא ייטיב יהוה ולא ירע׃
Zephaniah 1:13 והיה חילם למשׁסה ובתיהם לשׁממה ובנו בתים ולא ישׁבו ונטעו כרמים ולא ישׁתו את יינם׃
Zephaniah 1:14 קרוב יום יהוה הגדול קרוב ומהר מאד קול יום יהוה מר צרח שׁם גבור׃
Zephaniah 1:15 יום עברה היום ההוא יום צרה ומצוקה יום שׁאה ומשׁואה יום חשׁך ואפלה יום ענן וערפל׃
Zephaniah 1:16 יום שׁופר ותרועה על הערים הבצרות ועל הפנות הגבהות׃
Zephaniah 1:17 והצרתי לאדם והלכו כעורים כי ליהוה חטאו ושׁפך דמם כעפר ולחמם כגללים׃
Zephaniah 1:18 גם כספם גם זהבם לא יוכל להצילם ביום עברת יהוה ובאשׁ קנאתו תאכל כל הארץ כי כלה אך נבהלה יעשׂה את כל ישׁבי הארץ׃
Zephaniah 2:1 התקושׁשׁו וקושׁו הגוי לא נכסף׃
Zephaniah 2:2 בטרם לדת חק כמץ עבר יום בטרם לא יבוא עליכם חרון אף יהוה בטרם לא יבוא עליכם יום אף יהוה׃
Zephaniah 2:3 בקשׁו את יהוה כל ענוי הארץ אשׁר משׁפטו פעלו בקשׁו צדק בקשׁו ענוה אולי תסתרו ביום אף יהוה׃
Zephaniah 2:4 כי עזה עזובה תהיה ואשׁקלון לשׁממה אשׁדוד בצהרים יגרשׁוה ועקרון תעקר׃
Zephaniah 2:5 הוי ישׁבי חבל הים גוי כרתים דבר יהוה עליכם כנען ארץ פלשׁתים והאבדתיך מאין יושׁב׃
Zephaniah 2:6 והיתה חבל הים נות כרת רעים וגדרות צאן׃
Zephaniah 2:7 והיה חבל לשׁארית בית יהודה עליהם ירעון בבתי אשׁקלון בערב ירבצון כי יפקדם יהוה אלהיהם ושׁב שׁבותם׃
Zephaniah 2:8 שׁמעתי חרפת מואב וגדופי בני עמון אשׁר חרפו את עמי ויגדילו על גבולם׃
Zephaniah 2:9 לכן חי אני נאם יהוה צבאות אלהי ישׂראל כי מואב כסדם תהיה ובני עמון כעמרה ממשׁק חרול ומכרה מלח ושׁממה עד עולם שׁארית עמי יבזום ויתר גוי ינחלום׃
Zephaniah 2:10 זאת להם תחת גאונם כי חרפו ויגדלו על עם יהוה צבאות׃
Zephaniah 2:11 נורא יהוה עליהם כי רזה את כל אלהי הארץ וישׁתחוו לו אישׁ ממקומו כל איי הגוים׃
Zephaniah 2:12 גם אתם כושׁים חללי חרבי המה׃
Zephaniah 2:13 ויט ידו על צפון ויאבד את אשׁור וישׂם את נינוה לשׁממה ציה כמדבר׃
Zephaniah 2:14 ורבצו בתוכה עדרים כל חיתו גוי גם קאת גם קפד בכפתריה ילינו קול ישׁורר בחלון חרב בסף כי ארזה ערה׃
Zephaniah 2:15 זאת העיר העליזה היושׁבת לבטח האמרה בלבבה אני ואפסי עוד איך היתה לשׁמה מרבץ לחיה כל עובר עליה ישׁרק יניע ידו׃
Zephaniah 3:1 הוי מראה ונגאלה העיר היונה׃
Zephaniah 3:2 לא שׁמעה בקול לא לקחה מוסר ביהוה לא בטחה אל אלהיה לא קרבה׃
Zephaniah 3:3 שׂריה בקרבה אריות שׁאגים שׁפטיה זאבי ערב לא גרמו לבקר׃
Zephaniah 3:4 נביאיה פחזים אנשׁי בגדות כהניה חללו קדשׁ חמסו תורה׃
Zephaniah 3:5 יהוה צדיק בקרבה לא יעשׂה עולה בבקר בבקר משׁפטו יתן לאור לא נעדר ולא יודע עול בשׁת׃
Zephaniah 3:6 הכרתי גוים נשׁמו פנותם החרבתי חוצותם מבלי עובר נצדו עריהם מבלי אישׁ מאין יושׁב׃
Zephaniah 3:7 אמרתי אך תיראי אותי תקחי מוסר ולא יכרת מעונה כל אשׁר פקדתי עליה אכן השׁכימו השׁחיתו כל עלילותם׃
Zephaniah 3:8 לכן חכו לי נאם יהוה ליום קומי לעד כי משׁפטי לאסף גוים לקבצי ממלכות לשׁפך עליהם זעמי כל חרון אפי כי באשׁ קנאתי תאכל כל הארץ׃
Zephaniah 3:9 כי אז אהפך אל עמים שׂפה ברורה לקרא כלם בשׁם יהוה לעבדו שׁכם אחד׃
Zephaniah 3:10 מעבר לנהרי כושׁ עתרי בת פוצי יובלון מנחתי׃
Zephaniah 3:11 ביום ההוא לא תבושׁי מכל עלילתיך אשׁר פשׁעת בי כי אז אסיר מקרבך עליזי גאותך ולא תוספי לגבהה עוד בהר קדשׁי׃
Zephaniah 3:12 והשׁארתי בקרבך עם עני ודל וחסו בשׁם יהוה׃
Zephaniah 3:13 שׁארית ישׂראל לא יעשׂו עולה ולא ידברו כזב ולא ימצא בפיהם לשׁון תרמית כי המה ירעו ורבצו ואין מחריד׃
Zephaniah 3:14 רני בת ציון הריעו ישׂראל שׂמחי ועלזי בכל לב בת ירושׁלם׃
Zephaniah 3:15 הסיר יהוה משׁפטיך פנה איבך מלך ישׂראל יהוה בקרבך לא תיראי רע עוד׃
Zephaniah 3:16 ביום ההוא יאמר לירושׁלם אל תיראי ציון אל ירפו ידיך׃
Zephaniah 3:17 יהוה אלהיך בקרבך גבור יושׁיע ישׂישׂ עליך בשׂמחה יחרישׁ באהבתו יגיל עליך ברנה׃
Zephaniah 3:18 נוגי ממועד אספתי ממך היו משׂאת עליה חרפה׃
Zephaniah 3:19 הנני עשׂה את כל מעניך בעת ההיא והושׁעתי את הצלעה והנדחה אקבץ ושׂמתים לתהלה ולשׁם בכל הארץ בשׁתם׃
Zephaniah 3:20 בעת ההיא אביא אתכם ובעת קבצי אתכם כי אתן אתכם לשׁם ולתהלה בכל עמי הארץ בשׁובי את שׁבותיכם לעיניכם אמר יהוה׃
Haggai 1:1 בשׁנת שׁתים לדריושׁ המלך בחדשׁ השׁשׁי ביום אחד לחדשׁ היה דבר יהוה ביד חגי הנביא אל זרבבל בן שׁאלתיאל פחת יהודה ואל יהושׁע בן יהוצדק הכהן הגדול לאמר׃
Haggai 1:2 כה אמר יהוה צבאות לאמר העם הזה אמרו לא עת בא עת בית יהוה להבנות׃
Haggai 1:3 ויהי דבר יהוה ביד חגי הנביא לאמר׃
Haggai 1:4 העת לכם אתם לשׁבת בבתיכם ספונים והבית הזה חרב׃
Haggai 1:5 ועתה כה אמר יהוה צבאות שׂימו לבבכם על דרכיכם׃
Haggai 1:6 זרעתם הרבה והבא מעט אכול ואין לשׂבעה שׁתו ואין לשׁכרה לבושׁ ואין לחם לו והמשׂתכר משׂתכר אל צרור נקוב׃
Haggai 1:7 כה אמר יהוה צבאות שׂימו לבבכם על דרכיכם׃
Haggai 1:8 עלו ההר והבאתם עץ ובנו הבית וארצה בו ואכבד אמר יהוה׃
Haggai 1:9 פנה אל הרבה והנה למעט והבאתם הבית ונפחתי בו יען מה נאם יהוה צבאות יען ביתי אשׁר הוא חרב ואתם רצים אישׁ לביתו׃
Haggai 1:10 על כן עליכם כלאו שׁמים מטל והארץ כלאה יבולה׃
Haggai 1:11 ואקרא חרב על הארץ ועל ההרים ועל הדגן ועל התירושׁ ועל היצהר ועל אשׁר תוציא האדמה ועל האדם ועל הבהמה ועל כל יגיע כפים׃
Haggai 1:12 וישׁמע זרבבל בן שׁלתיאל ויהושׁע בן יהוצדק הכהן הגדול וכל שׁארית העם בקול יהוה אלהיהם ועל דברי חגי הנביא כאשׁר שׁלחו יהוה אלהיהם וייראו העם מפני יהוה׃
Haggai 1:13 ויאמר חגי מלאך יהוה במלאכות יהוה לעם לאמר אני אתכם נאם יהוה׃
Haggai 1:14 ויער יהוה את רוח זרבבל בן שׁלתיאל פחת יהודה ואת רוח יהושׁע בן יהוצדק הכהן הגדול ואת רוח כל שׁארית העם ויבאו ויעשׂו מלאכה בבית יהוה צבאות אלהיהם׃
Haggai 1:15 ביום עשׂרים וארבעה לחדשׁ בשׁשׁי בשׁנת שׁתים לדריושׁ המלך׃
Haggai 2:1 בשׁביעי בעשׂרים ואחד לחדשׁ היה דבר יהוה ביד חגי הנביא לאמר׃
Haggai 2:2 אמר נא אל זרבבל בן שׁלתיאל פחת יהודה ואל יהושׁע בן יהוצדק הכהן הגדול ואל שׁארית העם לאמר׃
Haggai 2:3 מי בכם הנשׁאר אשׁר ראה את הבית הזה בכבודו הראשׁון ומה אתם ראים אתו עתה הלוא כמהו כאין בעיניכם׃
Haggai 2:4 ועתה חזק זרבבל נאם יהוה וחזק יהושׁע בן יהוצדק הכהן הגדול וחזק כל עם הארץ נאם יהוה ועשׂו כי אני אתכם נאם יהוה צבאות׃
Haggai 2:5 את הדבר אשׁר כרתי אתכם בצאתכם ממצרים ורוחי עמדת בתוככם אל תיראו׃
Haggai 2:6 כי כה אמר יהוה צבאות עוד אחת מעט היא ואני מרעישׁ את השׁמים ואת הארץ ואת הים ואת החרבה׃
Haggai 2:7 והרעשׁתי את כל הגוים ובאו חמדת כל הגוים ומלאתי את הבית הזה כבוד אמר יהוה צבאות׃
Haggai 2:8 לי הכסף ולי הזהב נאם יהוה צבאות׃
Haggai 2:9 גדול יהיה כבוד הבית הזה האחרון מן הראשׁון אמר יהוה צבאות ובמקום הזה אתן שׁלום נאם יהוה צבאות׃
Haggai 2:10 בעשׂרים וארבעה לתשׁיעי בשׁנת שׁתים לדריושׁ היה דבר יהוה אל חגי הנביא לאמר׃
Haggai 2:11 כה אמר יהוה צבאות שׁאל נא את הכהנים תורה לאמר׃
Haggai 2:12 הן ישׂא אישׁ בשׂר קדשׁ בכנף בגדו ונגע בכנפו אל הלחם ואל הנזיד ואל היין ואל שׁמן ואל כל מאכל היקדשׁ ויענו הכהנים ויאמרו לא׃
Haggai 2:13 ויאמר חגי אם יגע טמא נפשׁ בכל אלה היטמא ויענו הכהנים ויאמרו יטמא׃
Haggai 2:14 ויען חגי ויאמר כן העם הזה וכן הגוי הזה לפני נאם יהוה וכן כל מעשׂה ידיהם ואשׁר יקריבו שׁם טמא הוא׃
Haggai 2:15 ועתה שׂימו נא לבבכם מן היום הזה ומעלה מטרם שׂום אבן אל אבן בהיכל יהוה׃
Haggai 2:16 מהיותם בא אל ערמת עשׂרים והיתה עשׂרה בא אל היקב לחשׂף חמשׁים פורה והיתה עשׂרים׃
Haggai 2:17 הכיתי אתכם בשׁדפון ובירקון ובברד את כל מעשׂה ידיכם ואין אתכם אלי נאם יהוה׃
Haggai 2:18 שׂימו נא לבבכם מן היום הזה ומעלה מיום עשׂרים וארבעה לתשׁיעי למן היום אשׁר יסד היכל יהוה שׂימו לבבכם׃
Haggai 2:19 העוד הזרע במגורה ועד הגפן והתאנה והרמון ועץ הזית לא נשׂא מן היום הזה אברך׃
Haggai 2:20 ויהי דבר יהוה שׁנית אל חגי בעשׂרים וארבעה לחדשׁ לאמר׃
Haggai 2:21 אמר אל זרבבל פחת יהודה לאמר אני מרעישׁ את השׁמים ואת הארץ׃
Haggai 2:22 והפכתי כסא ממלכות והשׁמדתי חזק ממלכות הגוים והפכתי מרכבה ורכביה וירדו סוסים ורכביהם אישׁ בחרב אחיו׃
Haggai 2:23 ביום ההוא נאם יהוה צבאות אקחך זרבבל בן שׁאלתיאל עבדי נאם יהוה ושׂמתיך כחותם כי בך בחרתי נאם יהוה צבאות׃
Zechariah 1:1 בחדשׁ השׁמיני בשׁנת שׁתים לדריושׁ היה דבר יהוה אל זכריה בן ברכיה בן עדו הנביא לאמר׃
Zechariah 1:2 קצף יהוה על אבותיכם קצף׃
Zechariah 1:3 ואמרת אלהם כה אמר יהוה צבאות שׁובו אלי נאם יהוה צבאות ואשׁוב אליכם אמר יהוה צבאות׃
Zechariah 1:4 אל תהיו כאבתיכם אשׁר קראו אליהם הנביאים הראשׁנים לאמר כה אמר יהוה צבאות שׁובו נא מדרכיכם הרעים ומעליליכם הרעים ולא שׁמעו ולא הקשׁיבו אלי נאם יהוה׃
Zechariah 1:5 אבותיכם איה הם והנבאים הלעולם יחיו׃
Zechariah 1:6 אך דברי וחקי אשׁר צויתי את עבדי הנביאים הלוא השׂיגו אבתיכם וישׁובו ויאמרו כאשׁר זמם יהוה צבאות לעשׂות לנו כדרכינו וכמעללינו כן עשׂה אתנו׃
Zechariah 1:7 ביום עשׂרים וארבעה לעשׁתי עשׂר חדשׁ הוא חדשׁ שׁבט בשׁנת שׁתים לדריושׁ היה דבר יהוה אל זכריה בן ברכיהו בן עדוא הנביא לאמר׃
Zechariah 1:8 ראיתי הלילה והנה אישׁ רכב על סוס אדם והוא עמד בין ההדסים אשׁר במצלה ואחריו סוסים אדמים שׂרקים ולבנים׃
Zechariah 1:9 ואמר מה אלה אדני ויאמר אלי המלאך הדבר בי אני אראך מה המה אלה׃
Zechariah 1:10 ויען האישׁ העמד בין ההדסים ויאמר אלה אשׁר שׁלח יהוה להתהלך בארץ׃
Zechariah 1:11 ויענו את מלאך יהוה העמד בין ההדסים ויאמרו התהלכנו בארץ והנה כל הארץ ישׁבת ושׁקטת׃
Zechariah 1:12 ויען מלאך יהוה ויאמר יהוה צבאות עד מתי אתה לא תרחם את ירושׁלם ואת ערי יהודה אשׁר זעמתה זה שׁבעים שׁנה׃
Zechariah 1:13 ויען יהוה את המלאך הדבר בי דברים טובים דברים נחמים׃
Zechariah 1:14 ויאמר אלי המלאך הדבר בי קרא לאמר כה אמר יהוה צבאות קנאתי לירושׁלם ולציון קנאה גדולה׃
Zechariah 1:15 וקצף גדול אני קצף על הגוים השׁאננים אשׁר אני קצפתי מעט והמה עזרו לרעה׃
Zechariah 1:16 לכן כה אמר יהוה שׁבתי לירושׁלם ברחמים ביתי יבנה בה נאם יהוה צבאות וקוה ינטה על ירושׁלם׃
Zechariah 1:17 עוד קרא לאמר כה אמר יהוה צבאות עוד תפוצינה ערי מטוב ונחם יהוה עוד את ציון ובחר עוד בירושׁלם׃
Zechariah 1:18 (2:1) ואשׂא את עיני וארא והנה ארבע קרנות׃
Zechariah 1:19 (2:2) ואמר אל המלאך הדבר בי מה אלה ויאמר אלי אלה הקרנות אשׁר זרו את יהודה את ישׂראל וירושׁלם׃
Zechariah 1:20 (2:3) ויראני יהוה ארבעה חרשׁים׃
Zechariah 1:21 (2:4) ואמר מה אלה באים לעשׂות ויאמר לאמר אלה הקרנות אשׁר זרו את יהודה כפי אישׁ לא נשׂא ראשׁו ויבאו אלה להחריד אתם לידות את קרנות הגוים הנשׂאים קרן אל ארץ יהודה לזרותה׃
Zechariah 2:1 (2:5) ואשׂא עיני וארא והנה אישׁ ובידו חבל מדה׃
Zechariah 2:2 (2:6) ואמר אנה אתה הלך ויאמר אלי למד את ירושׁלם לראות כמה רחבה וכמה ארכה׃
Zechariah 2:3 (2:7) והנה המלאך הדבר בי יצא ומלאך אחר יצא לקראתו׃
Zechariah 2:4 (2:8) ויאמר אלו רץ דבר אל הנער הלז לאמר פרזות תשׁב ירושׁלם מרב אדם ובהמה בתוכה׃
Zechariah 2:5 (2:9) ואני אהיה לה נאם יהוה חומת אשׁ סביב ולכבוד אהיה בתוכה׃
Zechariah 2:6 (2:10) הוי הוי ונסו מארץ צפון נאם יהוה כי כארבע רוחות השׁמים פרשׂתי אתכם נאם יהוה׃
Zechariah 2:7 (2:11) הוי ציון המלטי יושׁבת בת בבל׃
Zechariah 2:8 (2:12) כי כה אמר יהוה צבאות אחר כבוד שׁלחני אל הגוים השׁללים אתכם כי הנגע בכם נגע בבבת עינו׃
Zechariah 2:9 (2:13) כי הנני מניף את ידי עליהם והיו שׁלל לעבדיהם וידעתם כי יהוה צבאות שׁלחני׃
Zechariah 2:10 (2:14) רני ושׂמחי בת ציון כי הנני בא ושׁכנתי בתוכך נאם יהוה׃
Zechariah 2:11 (2:15) ונלוו גוים רבים אל יהוה ביום ההוא והיו לי לעם ושׁכנתי בתוכך וידעת כי יהוה צבאות שׁלחני אליך׃
Zechariah 2:12 (2:16) ונחל יהוה את יהודה חלקו על אדמת הקדשׁ ובחר עוד בירושׁלם׃
Zechariah 2:13 (2:17) הס כל בשׂר מפני יהוה כי נעור ממעון קדשׁו׃
Zechariah 3:1 ויראני את יהושׁע הכהן הגדול עמד לפני מלאך יהוה והשׂטן עמד על ימינו לשׂטנו׃
Zechariah 3:2 ויאמר יהוה אל השׂטן יגער יהוה בך השׂטן ויגער יהוה בך הבחר בירושׁלם הלוא זה אוד מצל מאשׁ׃
Zechariah 3:3 ויהושׁע היה לבשׁ בגדים צואים ועמד לפני המלאך׃
Zechariah 3:4 ויען ויאמר אל העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבשׁ אתך מחלצות׃
Zechariah 3:5 ואמר ישׂימו צניף טהור על ראשׁו וישׂימו הצניף הטהור על ראשׁו וילבשׁהו בגדים ומלאך יהוה עמד׃
Zechariah 3:6 ויעד מלאך יהוה ביהושׁע לאמר׃
Zechariah 3:7 כה אמר יהוה צבאות אם בדרכי תלך ואם את משׁמרתי תשׁמר וגם אתה תדין את ביתי וגם תשׁמר את חצרי ונתתי לך מהלכים בין העמדים האלה׃
Zechariah 3:8 שׁמע נא יהושׁע הכהן הגדול אתה ורעיך הישׁבים לפניך כי אנשׁי מופת המה כי הנני מביא את עבדי צמח׃
Zechariah 3:9 כי הנה האבן אשׁר נתתי לפני יהושׁע על אבן אחת שׁבעה עינים הנני מפתח פתחה נאם יהוה צבאות ומשׁתי את עון הארץ ההיא ביום אחד׃
Zechariah 3:10 ביום ההוא נאם יהוה צבאות תקראו אישׁ לרעהו אל תחת גפן ואל תחת תאנה׃
Zechariah 4:1 וישׁב המלאך הדבר בי ויעירני כאישׁ אשׁר יעור משׁנתו׃
Zechariah 4:2 ויאמר אלי מה אתה ראה ויאמר ראיתי והנה מנורת זהב כלה וגלה על ראשׁה ושׁבעה נרתיה עליה שׁבעה ושׁבעה מוצקות לנרות אשׁר על ראשׁה׃
Zechariah 4:3 ושׁנים זיתים עליה אחד מימין הגלה ואחד על שׂמאלה׃
Zechariah 4:4 ואען ואמר אל המלאך הדבר בי לאמר מה אלה אדני׃
Zechariah 4:5 ויען המלאך הדבר בי ויאמר אלי הלוא ידעת מה המה אלה ואמר לא אדני׃
Zechariah 4:6 ויען ויאמר אלי לאמר זה דבר יהוה אל זרבבל לאמר לא בחיל ולא בכח כי אם ברוחי אמר יהוה צבאות׃
Zechariah 4:7 מי אתה הר הגדול לפני זרבבל למישׁר והוציא את האבן הראשׁה תשׁאות חן חן׃
Zechariah 4:8 ויהי דבר יהוה אלי לאמר׃
Zechariah 4:9 ידי זרבבל יסדו הבית הזה וידיו תבצענה וידעת כי יהוה צבאות שׁלחני אליכם׃
Zechariah 4:10 כי מי בז ליום קטנות ושׂמחו וראו את האבן הבדיל ביד זרבבל שׁבעה אלה עיני יהוה המה משׁוטטים בכל הארץ׃
Zechariah 4:11 ואען ואמר אליו מה שׁני הזיתים האלה על ימין המנורה ועל שׂמאולה׃
Zechariah 4:12 ואען שׁנית ואמר אליו מה שׁתי שׁבלי הזיתים אשׁר ביד שׁני צנתרות הזהב המריקים מעליהם הזהב׃
Zechariah 4:13 ויאמר אלי לאמר הלוא ידעת מה אלה ואמר לא אדני׃
Zechariah 4:14 ויאמר אלה שׁני בני היצהר העמדים על אדון כל הארץ׃
Zechariah 5:1 ואשׁוב ואשׂא עיני ואראה והנה מגלה עפה׃
Zechariah 5:2 ויאמר אלי מה אתה ראה ואמר אני ראה מגלה עפה ארכה עשׂרים באמה ורחבה עשׂר באמה׃
Zechariah 5:3 ויאמר אלי זאת האלה היוצאת על פני כל הארץ כי כל הגנב מזה כמוה נקה וכל הנשׁבע מזה כמוה נקה׃
Zechariah 5:4 הוצאתיה נאם יהוה צבאות ובאה אל בית הגנב ואל בית הנשׁבע בשׁמי לשׁקר ולנה בתוך ביתו וכלתו ואת עציו ואת אבניו׃
Zechariah 5:5 ויצא המלאך הדבר בי ויאמר אלי שׂא נא עיניך וראה מה היוצאת הזאת׃
Zechariah 5:6 ואמר מה היא ויאמר זאת האיפה היוצאת ויאמר זאת עינם בכל הארץ׃
Zechariah 5:7 והנה ככר עפרת נשׂאת וזאת אשׁה אחת יושׁבת בתוך האיפה׃
Zechariah 5:8 ויאמר זאת הרשׁעה וישׁלך אתה אל תוך האיפה וישׁלך את אבן העפרת אל פיה׃
Zechariah 5:9 ואשׂא עיני וארא והנה שׁתים נשׁים יוצאות ורוח בכנפיהם ולהנה כנפים ככנפי החסידה ותשׂאנה את האיפה בין הארץ ובין השׁמים׃
Zechariah 5:10 ואמר אל המלאך הדבר בי אנה המה מולכות את האיפה׃
Zechariah 5:11 ויאמר אלי לבנות לה בית בארץ שׁנער והוכן והניחה שׁם על מכנתה׃
Zechariah 6:1 ואשׁב ואשׂא עיני ואראה והנה ארבע מרכבות יצאות מבין שׁני ההרים וההרים הרי נחשׁת׃
Zechariah 6:2 במרכבה הראשׁנה סוסים אדמים ובמרכבה השׁנית סוסים שׁחרים׃
Zechariah 6:3 ובמרכבה השׁלשׁית סוסים לבנים ובמרכבה הרבעית סוסים ברדים אמצים׃
Zechariah 6:4 ואען ואמר אל המלאך הדבר בי מה אלה אדני׃
Zechariah 6:5 ויען המלאך ויאמר אלי אלה ארבע רחות השׁמים יוצאות מהתיצב על אדון כל הארץ׃
Zechariah 6:6 אשׁר בה הסוסים השׁחרים יצאים אל ארץ צפון והלבנים יצאו אל אחריהם והברדים יצאו אל ארץ התימן׃
Zechariah 6:7 והאמצים יצאו ויבקשׁו ללכת להתהלך בארץ ויאמר לכו התהלכו בארץ ותתהלכנה בארץ׃
Zechariah 6:8 ויזעק אתי וידבר אלי לאמר ראה היוצאים אל ארץ צפון הניחו את רוחי בארץ צפון׃
Zechariah 6:9 ויהי דבר יהוה אלי לאמר׃
Zechariah 6:10 לקוח מאת הגולה מחלדי ומאת טוביה ומאת ידעיה ובאת אתה ביום ההוא ובאת בית יאשׁיה בן צפניה אשׁר באו מבבל׃
Zechariah 6:11 ולקחת כסף וזהב ועשׂית עטרות ושׂמת בראשׁ יהושׁע בן יהוצדק הכהן הגדול׃
Zechariah 6:12 ואמרת אליו לאמר כה אמר יהוה צבאות לאמר הנה אישׁ צמח שׁמו ומתחתיו יצמח ובנה את היכל יהוה׃
Zechariah 6:13 והוא יבנה את היכל יהוה והוא ישׂא הוד וישׁב ומשׁל על כסאו והיה כהן על כסאו ועצת שׁלום תהיה בין שׁניהם׃
Zechariah 6:14 והעטרת תהיה לחלם ולטוביה ולידעיה ולחן בן צפניה לזכרון בהיכל יהוה׃
Zechariah 6:15 ורחוקים יבאו ובנו בהיכל יהוה וידעתם כי יהוה צבאות שׁלחני אליכם והיה אם שׁמוע תשׁמעון בקול יהוה אלהיכם׃
Zechariah 7:1 ויהי בשׁנת ארבע לדריושׁ המלך היה דבר יהוה אל זכריה בארבעה לחדשׁ התשׁעי בכסלו׃
Zechariah 7:2 וישׁלח בית אל שׂר אצר ורגם מלך ואנשׁיו לחלות את פני יהוה׃
Zechariah 7:3 לאמר אל הכהנים אשׁר לבית יהוה צבאות ואל הנביאים לאמר האבכה בחדשׁ החמשׁי הנזר כאשׁר עשׂיתי זה כמה שׁנים׃
Zechariah 7:4 ויהי דבר יהוה צבאות אלי לאמר׃
Zechariah 7:5 אמר אל כל עם הארץ ואל הכהנים לאמר כי צמתם וספוד בחמישׁי ובשׁביעי וזה שׁבעים שׁנה הצום צמתני אני׃
Zechariah 7:6 וכי תאכלו וכי תשׁתו הלוא אתם האכלים ואתם השׁתים׃
Zechariah 7:7 הלוא את הדברים אשׁר קרא יהוה ביד הנביאים הראשׁנים בהיות ירושׁלם ישׁבת ושׁלוה ועריה סביבתיה והנגב והשׁפלה ישׁב׃
Zechariah 7:8 ויהי דבר יהוה אל זכריה לאמר׃
Zechariah 7:9 כה אמר יהוה צבאות לאמר משׁפט אמת שׁפטו וחסד ורחמים עשׂו אישׁ את אחיו׃
Zechariah 7:10 ואלמנה ויתום גר ועני אל תעשׁקו ורעת אישׁ אחיו אל תחשׁבו בלבבכם׃
Zechariah 7:11 וימאנו להקשׁיב ויתנו כתף סררת ואזניהם הכבידו משׁמוע׃
Zechariah 7:12 ולבם שׂמו שׁמיר משׁמוע את התורה ואת הדברים אשׁר שׁלח יהוה צבאות ברוחו ביד הנביאים הראשׁנים ויהי קצף גדול מאת יהוה צבאות׃
Zechariah 7:13 ויהי כאשׁר קרא ולא שׁמעו כן יקראו ולא אשׁמע אמר יהוה צבאות׃
Zechariah 7:14 ואסערם על כל הגוים אשׁר לא ידעום והארץ נשׁמה אחריהם מעבר ומשׁב וישׂימו ארץ חמדה לשׁמה׃
Zechariah 8:1 ויהי דבר יהוה צבאות לאמר׃
Zechariah 8:2 כה אמר יהוה צבאות קנאתי לציון קנאה גדולה וחמה גדולה קנאתי׃
Zechariah 8:3 כה אמר יהוה שׁבתי אל ציון ושׁכנתי בתוך ירושׁלם ונקראה ירושׁלם עיר האמת והר יהוה צבאות הר הקדשׁ׃
Zechariah 8:4 כה אמר יהוה צבאות עד ישׁבו זקנים וזקנות ברחבות ירושׁלם ואישׁ משׁענתו בידו מרב ימים׃
Zechariah 8:5 ורחבות העיר ימלאו ילדים וילדות משׂחקים ברחבתיה׃
Zechariah 8:6 כה אמר יהוה צבאות כי יפלא בעיני שׁארית העם הזה בימים ההם גם בעיני יפלא נאם יהוה צבאות׃
Zechariah 8:7 כה אמר יהוה צבאות הנני מושׁיע את עמי מארץ מזרח ומארץ מבוא השׁמשׁ׃
Zechariah 8:8 והבאתי אתם ושׁכנו בתוך ירושׁלם והיו לי לעם ואני אהיה להם לאלהים באמת ובצדקה׃
Zechariah 8:9 כה אמר יהוה צבאות תחזקנה ידיכם השׁמעים בימים האלה את הדברים האלה מפי הנביאים אשׁר ביום יסד בית יהוה צבאות ההיכל להבנות׃
Zechariah 8:10 כי לפני הימים ההם שׂכר האדם לא נהיה ושׂכר הבהמה איננה וליוצא ולבא אין שׁלום מן הצר ואשׁלח את כל האדם אישׁ ברעהו׃
Zechariah 8:11 ועתה לא כימים הראשׁנים אני לשׁארית העם הזה נאם יהוה צבאות׃
Zechariah 8:12 כי זרע השׁלום הגפן תתן פריה והארץ תתן את יבולה והשׁמים יתנו טלם והנחלתי את שׁארית העם הזה את כל אלה׃
Zechariah 8:13 והיה כאשׁר הייתם קללה בגוים בית יהודה ובית ישׂראל כן אושׁיע אתכם והייתם ברכה אל תיראו תחזקנה ידיכם׃
Zechariah 8:14 כי כה אמר יהוה צבאות כאשׁר זממתי להרע לכם בהקציף אבתיכם אתי אמר יהוה צבאות ולא נחמתי׃
Zechariah 8:15 כן שׁבתי זממתי בימים האלה להיטיב את ירושׁלם ואת בית יהודה אל תיראו׃
Zechariah 8:16 אלה הדברים אשׁר תעשׂו דברו אמת אישׁ את רעהו אמת ומשׁפט שׁלום שׁפטו בשׁעריכם׃
Zechariah 8:17 ואישׁ את רעת רעהו אל תחשׁבו בלבבכם ושׁבעת שׁקר אל תאהבו כי את כל אלה אשׁר שׂנאתי נאם יהוה׃
Zechariah 8:18 ויהי דבר יהוה צבאות אלי לאמר׃
Zechariah 8:19 כה אמר יהוה צבאות צום הרביעי וצום החמישׁי וצום השׁביעי וצום העשׂירי יהיה לבית יהודה לשׂשׂון ולשׂמחה ולמעדים טובים והאמת והשׁלום אהבו׃
Zechariah 8:20 כה אמר יהוה צבאות עד אשׁר יבאו עמים וישׁבי ערים רבות׃
Zechariah 8:21 והלכו ישׁבי אחת אל אחת לאמר נלכה הלוך לחלות את פני יהוה ולבקשׁ את יהוה צבאות אלכה גם אני׃
Zechariah 8:22 ובאו עמים רבים וגוים עצומים לבקשׁ את יהוה צבאות בירושׁלם ולחלות את פני יהוה׃
Zechariah 8:23 כה אמר יהוה צבאות בימים ההמה אשׁר יחזיקו עשׂרה אנשׁים מכל לשׁנות הגוים והחזיקו בכנף אישׁ יהודי לאמר נלכה עמכם כי שׁמענו אלהים עמכם׃
Zechariah 9:1 משׂא דבר יהוה בארץ חדרך ודמשׂק מנחתו כי ליהוה עין אדם וכל שׁבטי ישׂראל׃
Zechariah 9:2 וגם חמת תגבל בה צר וצידון כי חכמה מאד׃
Zechariah 9:3 ותבן צר מצור לה ותצבר כסף כעפר וחרוץ כטיט חוצות׃
Zechariah 9:4 הנה אדני יורשׁנה והכה בים חילה והיא באשׁ תאכל׃
Zechariah 9:5 תרא אשׁקלון ותירא ועזה ותחיל מאד ועקרון כי הבישׁ מבטה ואבד מלך מעזה ואשׁקלון לא תשׁב׃
Zechariah 9:6 וישׁב ממזר באשׁדוד והכרתי גאון פלשׁתים׃
Zechariah 9:7 והסרתי דמיו מפיו ושׁקציו מבין שׁניו ונשׁאר גם הוא לאלהינו והיה כאלף ביהודה ועקרון כיבוסי׃
Zechariah 9:8 וחניתי לביתי מצבה מעבר ומשׁב ולא יעבר עליהם עוד נגשׂ כי עתה ראיתי בעיני׃
Zechariah 9:9 גילי מאד בת ציון הריעי בת ירושׁלם הנה מלכך יבוא לך צדיק ונושׁע הוא עני ורכב על חמור ועל עיר בן אתנות׃
Zechariah 9:10 והכרתי רכב מאפרים וסוס מירושׁלם ונכרתה קשׁת מלחמה ודבר שׁלום לגוים ומשׁלו מים עד ים ומנהר עד אפסי ארץ׃
Zechariah 9:11 גם את בדם בריתך שׁלחתי אסיריך מבור אין מים׃
Zechariah 9:12 שׁובו לבצרון אסירי התקוה גם היום מגיד משׁנה אשׁיב׃
Zechariah 9:13 כי דרכתי לי יהודה קשׁת מלאתי אפרים ועוררתי בניך ציון על בניך יון ושׂמתיך כחרב גבור׃
Zechariah 9:14 ויהוה עליהם יראה ויצא כברק חצו ואדני יהוה בשׁופר יתקע והלך בסערות תימן׃
Zechariah 9:15 יהוה צבאות יגן עליהם ואכלו וכבשׁו אבני קלע ושׁתו המו כמו יין ומלאו כמזרק כזויות מזבח׃
Zechariah 9:16 והושׁיעם יהוה אלהיהם ביום ההוא כצאן עמו כי אבני נזר מתנוססות על אדמתו׃
Zechariah 9:17 כי מה טובו ומה יפיו דגן בחורים ותירושׁ ינובב בתלות׃
Zechariah 10:1 שׁאלו מיהוה מטר בעת מלקושׁ יהוה עשׂה חזיזים ומטר גשׁם יתן להם לאישׁ עשׂב בשׂדה׃
Zechariah 10:2 כי התרפים דברו און והקוסמים חזו שׁקר וחלמות השׁוא ידברו הבל ינחמון על כן נסעו כמו צאן יענו כי אין רעה׃
Zechariah 10:3 על הרעים חרה אפי ועל העתודים אפקוד כי פקד יהוה צבאות את עדרו את בית יהודה ושׂם אותם כסוס הודו במלחמה׃
Zechariah 10:4 ממנו פנה ממנו יתד ממנו קשׁת מלחמה ממנו יצא כל נוגשׂ יחדו׃
Zechariah 10:5 והיו כגברים בוסים בטיט חוצות במלחמה ונלחמו כי יהוה עמם והבישׁו רכבי סוסים׃
Zechariah 10:6 וגברתי את בית יהודה ואת בית יוסף אושׁיע והושׁבותים כי רחמתים והיו כאשׁר לא זנחתים כי אני יהוה אלהיהם ואענם׃
Zechariah 10:7 והיו כגבור אפרים ושׂמח לבם כמו יין ובניהם יראו ושׂמחו יגל לבם ביהוה׃
Zechariah 10:8 אשׁרקה להם ואקבצם כי פדיתים ורבו כמו רבו׃
Zechariah 10:9 ואזרעם בעמים ובמרחקים יזכרוני וחיו את בניהם ושׁבו׃
Zechariah 10:10 והשׁיבותים מארץ מצרים ומאשׁור אקבצם ואל ארץ גלעד ולבנון אביאם ולא ימצא׃
Zechariah 10:11 ועבר בים צרה והכה בים גלים והבישׁו כל מצולות יאר והורד גאון אשׁור ושׁבט מצרים יסור׃
Zechariah 10:12 וגברתים ביהוה ובשׁמו יתהלכו נאם יהוה׃
Zechariah 11:1 פתח לבנון דלתיך ותאכל אשׁ בארזיך׃
Zechariah 11:2 הילל ברושׁ כי נפל ארז אשׁר אדרים שׁדדו הילילו אלוני בשׁן כי ירד יער הבצור׃
Zechariah 11:3 קול יללת הרעים כי שׁדדה אדרתם קול שׁאגת כפירים כי שׁדד גאון הירדן׃
Zechariah 11:4 כה אמר יהוה אלהי רעה את צאן ההרגה׃
Zechariah 11:5 אשׁר קניהן יהרגן ולא יאשׁמו ומכריהן יאמר ברוך יהוה ואעשׁר ורעיהם לא יחמול עליהן׃
Zechariah 11:6 כי לא אחמול עוד על ישׁבי הארץ נאם יהוה והנה אנכי ממציא את האדם אישׁ ביד רעהו וביד מלכו וכתתו את הארץ ולא אציל מידם׃
Zechariah 11:7 וארעה את צאן ההרגה לכן עניי הצאן ואקח לי שׁני מקלות לאחד קראתי נעם ולאחד קראתי חבלים וארעה את הצאן׃
Zechariah 11:8 ואכחד את שׁלשׁת הרעים בירח אחד ותקצר נפשׁי בהם וגם נפשׁם בחלה׃
Zechariah 11:9 ואמר לא ארעה אתכם המתה תמות והנכחדת תכחד והנשׁארות תאכלנה אשׁה את בשׂר רעותה׃
Zechariah 11:10 ואקח את מקלי את נעם ואגדע אתו להפיר את בריתי אשׁר כרתי את כל העמים׃
Zechariah 11:11 ותפר ביום ההוא וידעו כן עניי הצאן השׁמרים אתי כי דבר יהוה הוא׃
Zechariah 11:12 ואמר אליהם אם טוב בעיניכם הבו שׂכרי ואם לא חדלו וישׁקלו את שׂכרי שׁלשׁים כסף׃
Zechariah 11:13 ויאמר יהוה אלי השׁליכהו אל היוצר אדר היקר אשׁר יקרתי מעליהם ואקחה שׁלשׁים הכסף ואשׁליך אתו בית יהוה אל היוצר׃
Zechariah 11:14 ואגדע את מקלי השׁני את החבלים להפר את האחוה בין יהודה ובין ישׂראל׃
Zechariah 11:15 ויאמר יהוה אלי עוד קח לך כלי רעה אולי׃
Zechariah 11:16 כי הנה אנכי מקים רעה בארץ הנכחדות לא יפקד הנער לא יבקשׁ והנשׁברת לא ירפא הנצבה לא יכלכל ובשׂר הבריאה יאכל ופרסיהן יפרק׃
Zechariah 11:17 הוי רעי האליל עזבי הצאן חרב על זרועו ועל עין ימינו זרעו יבושׁ תיבשׁ ועין ימינו כהה תכהה׃
Zechariah 12:1 משׂא דבר יהוה על ישׂראל נאם יהוה נטה שׁמים ויסד ארץ ויצר רוח אדם בקרבו׃
Zechariah 12:2 הנה אנכי שׂם את ירושׁלם סף רעל לכל העמים סביב וגם על יהודה יהיה במצור על ירושׁלם׃
Zechariah 12:3 והיה ביום ההוא אשׂים את ירושׁלם אבן מעמסה לכל העמים כל עמסיה שׂרוט ישׂרטו ונאספו עליה כל גויי הארץ׃
Zechariah 12:4 ביום ההוא נאם יהוה אכה כל סוס בתמהון ורכבו בשׁגעון ועל בית יהודה אפקח את עיני וכל סוס העמים אכה בעורון׃
Zechariah 12:5 ואמרו אלפי יהודה בלבם אמצה לי ישׁבי ירושׁלם ביהוה צבאות אלהיהם׃
Zechariah 12:6 ביום ההוא אשׂים את אלפי יהודה ככיור אשׁ בעצים וכלפיד אשׁ בעמיר ואכלו על ימין ועל שׂמאול את כל העמים סביב וישׁבה ירושׁלם עוד תחתיה בירושׁלם׃
Zechariah 12:7 והושׁיע יהוה את אהלי יהודה בראשׁנה למען לא תגדל תפארת בית דויד ותפארת ישׁב ירושׁלם על יהודה׃
Zechariah 12:8 ביום ההוא יגן יהוה בעד יושׁב ירושׁלם והיה הנכשׁל בהם ביום ההוא כדויד ובית דויד כאלהים כמלאך יהוה לפניהם׃
Zechariah 12:9 והיה ביום ההוא אבקשׁ להשׁמיד את כל הגוים הבאים על ירושׁלם׃
Zechariah 12:10 ושׁפכתי על בית דויד ועל יושׁב ירושׁלם רוח חן ותחנונים והביטו אלי את אשׁר דקרו וספדו עליו כמספד על היחיד והמר עליו כהמר על הבכור׃
Zechariah 12:11 ביום ההוא יגדל המספד בירושׁלם כמספד הדד רמון בבקעת מגדון׃
Zechariah 12:12 וספדה הארץ משׁפחות משׁפחות לבד משׁפחת בית דויד לבד ונשׁיהם לבד משׁפחת בית נתן לבד ונשׁיהם לבד׃
Zechariah 12:13 משׁפחת בית לוי לבד ונשׁיהם לבד משׁפחת השׁמעי לבד ונשׁיהם לבד׃
Zechariah 12:14 כל המשׁפחות הנשׁארות משׁפחת משׁפחת לבד ונשׁיהם לבד׃
Zechariah 13:1 ביום ההוא יהיה מקור נפתח לבית דויד ולישׁבי ירושׁלם לחטאת ולנדה׃
Zechariah 13:2 והיה ביום ההוא נאם יהוה צבאות אכרית את שׁמות העצבים מן הארץ ולא יזכרו עוד וגם את הנביאים ואת רוח הטמאה אעביר מן הארץ׃
Zechariah 13:3 והיה כי ינבא אישׁ עוד ואמרו אליו אביו ואמו ילדיו לא תחיה כי שׁקר דברת בשׁם יהוה ודקרהו אביהו ואמו ילדיו בהנבאו׃
Zechariah 13:4 והיה ביום ההוא יבשׁו הנביאים אישׁ מחזינו בהנבאתו ולא ילבשׁו אדרת שׂער למען כחשׁ׃
Zechariah 13:5 ואמר לא נביא אנכי אישׁ עבד אדמה אנכי כי אדם הקנני מנעורי׃
Zechariah 13:6 ואמר אליו מה המכות האלה בין ידיך ואמר אשׁר הכיתי בית מאהבי׃
Zechariah 13:7 חרב עורי על רעי ועל גבר עמיתי נאם יהוה צבאות הך את הרעה ותפוצין הצאן והשׁבתי ידי על הצערים׃
Zechariah 13:8 והיה בכל הארץ נאם יהוה פי שׁנים בה יכרתו יגועו והשׁלשׁית יותר׃
Zechariah 13:9 והבאתי את השׁלשׁית באשׁ וצרפתים כצרף את הכסף ובחנתים כבחן את הזהב הוא יקרא בשׁמי ואני אענה אתו אמרתי עמי הוא והוא יאמר יהוה אלהי׃
Zechariah 14:1 הנה יום בא ליהוה וחלק שׁללך בקרבך׃
Zechariah 14:2 ואספתי את כל הגוים אל ירושׁלם למלחמה ונלכדה העיר ונשׁסו הבתים והנשׁים תשׁגלנה ויצא חצי העיר בגולה ויתר העם לא יכרת מן העיר׃
Zechariah 14:3 ויצא יהוה ונלחם בגוים ההם כיום הלחמו ביום קרב׃
Zechariah 14:4 ועמדו רגליו ביום ההוא על הר הזתים אשׁר על פני ירושׁלם מקדם ונבקע הר הזיתים מחציו מזרחה וימה גיא גדולה מאד ומשׁ חצי ההר צפונה וחציו נגבה׃
Zechariah 14:5 ונסתם גיא הרי כי יגיע גי הרים אל אצל ונסתם כאשׁר נסתם מפני הרעשׁ בימי עזיה מלך יהודה ובא יהוה אלהי כל קדשׁים עמך׃
Zechariah 14:6 והיה ביום ההוא לא יהיה אור יקרות יקפאון׃
Zechariah 14:7 והיה יום אחד הוא יודע ליהוה לא יום ולא לילה והיה לעת ערב יהיה אור׃
Zechariah 14:8 והיה ביום ההוא יצאו מים חיים מירושׁלם חצים אל הים הקדמוני וחצים אל הים האחרון בקיץ ובחרף יהיה׃
Zechariah 14:9 והיה יהוה למלך על כל הארץ ביום ההוא יהיה יהוה אחד ושׁמו אחד׃
Zechariah 14:10 יסוב כל הארץ כערבה מגבע לרמון נגב ירושׁלם וראמה וישׁבה תחתיה למשׁער בנימן עד מקום שׁער הראשׁון עד שׁער הפנים ומגדל חננאל עד יקבי המלך׃
Zechariah 14:11 וישׁבו בה וחרם לא יהיה עוד וישׁבה ירושׁלם לבטח׃
Zechariah 14:12 וזאת תהיה המגפה אשׁר יגף יהוה את כל העמים אשׁר צבאו על ירושׁלם המק בשׂרו והוא עמד על רגליו ועיניו תמקנה בחריהן ולשׁונו תמק בפיהם׃
Zechariah 14:13 והיה ביום ההוא תהיה מהומת יהוה רבה בהם והחזיקו אישׁ יד רעהו ועלתה ידו על יד רעהו׃
Zechariah 14:14 וגם יהודה תלחם בירושׁלם ואסף חיל כל הגוים סביב זהב וכסף ובגדים לרב מאד׃
Zechariah 14:15 וכן תהיה מגפת הסוס הפרד הגמל והחמור וכל הבהמה אשׁר יהיה במחנות ההמה כמגפה הזאת׃
Zechariah 14:16 והיה כל הנותר מכל הגוים הבאים על ירושׁלם ועלו מדי שׁנה בשׁנה להשׁתחות למלך יהוה צבאות ולחג את חג הסכות׃
Zechariah 14:17 והיה אשׁר לא יעלה מאת משׁפחות הארץ אל ירושׁלם להשׁתחות למלך יהוה צבאות ולא עליהם יהיה הגשׁם׃
Zechariah 14:18 ואם משׁפחת מצרים לא תעלה ולא באה ולא עליהם תהיה המגפה אשׁר יגף יהוה את הגוים אשׁר לא יעלו לחג את חג הסכות׃
Zechariah 14:19 זאת תהיה חטאת מצרים וחטאת כל הגוים אשׁר לא יעלו לחג את חג הסכות׃
Zechariah 14:20 ביום ההוא יהיה על מצלות הסוס קדשׁ ליהוה והיה הסירות בבית יהוה כמזרקים לפני המזבח׃
Zechariah 14:21 והיה כל סיר בירושׁלם וביהודה קדשׁ ליהוה צבאות ובאו כל הזבחים ולקחו מהם ובשׁלו בהם ולא יהיה כנעני עוד בבית יהוה צבאות ביום ההוא׃
Malachi 1:1 משׂא דבר יהוה אל ישׂראל ביד מלאכי׃
Malachi 1:2 אהבתי אתכם אמר יהוה ואמרתם במה אהבתנו הלוא אח עשׂו ליעקב נאם יהוה ואהב את יעקב׃
Malachi 1:3 ואת עשׂו שׂנאתי ואשׂים את הריו שׁממה ואת נחלתו לתנות מדבר׃
Malachi 1:4 כי תאמר אדום רשׁשׁנו ונשׁוב ונבנה חרבות כה אמר יהוה צבאות המה יבנו ואני אהרוס וקראו להם גבול רשׁעה והעם אשׁר זעם יהוה עד עולם׃
Malachi 1:5 ועיניכם תראינה ואתם תאמרו יגדל יהוה מעל לגבול ישׂראל׃
Malachi 1:6 בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שׁמי ואמרתם במה בזינו את שׁמך׃
Malachi 1:7 מגישׁים על מזבחי לחם מגאל ואמרתם במה גאלנוך באמרכם שׁלחן יהוה נבזה הוא׃
Malachi 1:8 וכי תגשׁון עור לזבח אין רע וכי תגישׁו פסח וחלה אין רע הקריבהו נא לפחתך הירצך או הישׂא פניך אמר יהוה צבאות׃
Malachi 1:9 ועתה חלו נא פני אל ויחננו מידכם היתה זאת הישׂא מכם פנים אמר יהוה צבאות׃
Malachi 1:10 מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם׃
Malachi 1:11 כי ממזרח שׁמשׁ ועד מבואו גדול שׁמי בגוים ובכל מקום מקטר מגשׁ לשׁמי ומנחה טהורה כי גדול שׁמי בגוים אמר יהוה צבאות׃
Malachi 1:12 ואתם מחללים אותו באמרכם שׁלחן אדני מגאל הוא וניבו נבזה אכלו׃
Malachi 1:13 ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה׃
Malachi 1:14 וארור נוכל וישׁ בעדרו זכר ונדר וזבח משׁחת לאדני כי מלך גדול אני אמר יהוה צבאות ושׁמי נורא בגוים׃
Malachi 2:1 ועתה אליכם המצוה הזאת הכהנים׃
Malachi 2:2 אם לא תשׁמעו ואם לא תשׂימו על לב לתת כבוד לשׁמי אמר יהוה צבאות ושׁלחתי בכם את המארה וארותי את ברכותיכם וגם ארותיה כי אינכם שׂמים על לב׃
Malachi 2:3 הנני גער לכם את הזרע וזריתי פרשׁ על פניכם פרשׁ חגיכם ונשׂא אתכם אליו׃
Malachi 2:4 וידעתם כי שׁלחתי אליכם את המצוה הזאת להיות בריתי את לוי אמר יהוה צבאות׃
Malachi 2:5 בריתי היתה אתו החיים והשׁלום ואתנם לו מורא וייראני ומפני שׁמי נחת הוא׃
Malachi 2:6 תורת אמת היתה בפיהו ועולה לא נמצא בשׂפתיו בשׁלום ובמישׁור הלך אתי ורבים השׁיב מעון׃
Malachi 2:7 כי שׂפתי כהן ישׁמרו דעת ותורה יבקשׁו מפיהו כי מלאך יהוה צבאות הוא׃
Malachi 2:8 ואתם סרתם מן הדרך הכשׁלתם רבים בתורה שׁחתם ברית הלוי אמר יהוה צבאות׃
Malachi 2:9 וגם אני נתתי אתכם נבזים ושׁפלים לכל העם כפי אשׁר אינכם שׁמרים את דרכי ונשׂאים פנים בתורה׃
Malachi 2:10 הלוא אב אחד לכלנו הלוא אל אחד בראנו מדוע נבגד אישׁ באחיו לחלל ברית אבתינו׃
Malachi 2:11 בגדה יהודה ותועבה נעשׂתה בישׂראל ובירושׁלם כי חלל יהודה קדשׁ יהוה אשׁר אהב ובעל בת אל נכר׃
Malachi 2:12 יכרת יהוה לאישׁ אשׁר יעשׂנה ער וענה מאהלי יעקב ומגישׁ מנחה ליהוה צבאות׃
Malachi 2:13 וזאת שׁנית תעשׂו כסות דמעה את מזבח יהוה בכי ואנקה מאין עוד פנות אל המנחה ולקחת רצון מידכם׃
Malachi 2:14 ואמרתם על מה על כי יהוה העיד בינך ובין אשׁת נעוריך אשׁר אתה בגדתה בה והיא חברתך ואשׁת בריתך׃
Malachi 2:15 ולא אחד עשׂה ושׁאר רוח לו ומה האחד מבקשׁ זרע אלהים ונשׁמרתם ברוחכם ובאשׁת נעוריך אל יבגד׃
Malachi 2:16 כי שׂנא שׁלח אמר יהוה אלהי ישׂראל וכסה חמס על לבושׁו אמר יהוה צבאות ונשׁמרתם ברוחכם ולא תבגדו׃
Malachi 2:17 הוגעתם יהוה בדבריכם ואמרתם במה הוגענו באמרכם כל עשׂה רע טוב בעיני יהוה ובהם הוא חפץ או איה אלהי המשׁפט׃
Malachi 3:1 הנני שׁלח מלאכי ופנה דרך לפני ופתאם יבוא אל היכלו האדון אשׁר אתם מבקשׁים ומלאך הברית אשׁר אתם חפצים הנה בא אמר יהוה צבאות׃
Malachi 3:2 ומי מכלכל את יום בואו ומי העמד בהראותו כי הוא כאשׁ מצרף וכברית מכבסים׃
Malachi 3:3 וישׁב מצרף ומטהר כסף וטהר את בני לוי וזקק אתם כזהב וככסף והיו ליהוה מגישׁי מנחה בצדקה׃
Malachi 3:4 וערבה ליהוה מנחת יהודה וירושׁלם כימי עולם וכשׁנים קדמניות׃
Malachi 3:5 וקרבתי אליכם למשׁפט והייתי עד ממהר במכשׁפים ובמנאפים ובנשׁבעים לשׁקר ובעשׁקי שׂכר שׂכיר אלמנה ויתום ומטי גר ולא יראוני אמר יהוה צבאות׃
Malachi 3:6 כי אני יהוה לא שׁניתי ואתם בני יעקב לא כליתם׃
Malachi 3:7 למימי אבתיכם סרתם מחקי ולא שׁמרתם שׁובו אלי ואשׁובה אליכם אמר יהוה צבאות ואמרתם במה נשׁוב׃
Malachi 3:8 היקבע אדם אלהים כי אתם קבעים אתי ואמרתם במה קבענוך המעשׂר והתרומה׃
Malachi 3:9 במארה אתם נארים ואתי אתם קבעים הגוי כלו׃
Malachi 3:10 הביאו את כל המעשׂר אל בית האוצר ויהי טרף בביתי ובחנוני נא בזאת אמר יהוה צבאות אם לא אפתח לכם את ארבות השׁמים והריקתי לכם ברכה עד בלי די׃
Malachi 3:11 וגערתי לכם באכל ולא ישׁחת לכם את פרי האדמה ולא תשׁכל לכם הגפן בשׂדה אמר יהוה צבאות׃
Malachi 3:12 ואשׁרו אתכם כל הגוים כי תהיו אתם ארץ חפץ אמר יהוה צבאות׃
Malachi 3:13 חזקו עלי דבריכם אמר יהוה ואמרתם מה נדברנו עליך׃
Malachi 3:14 אמרתם שׁוא עבד אלהים ומה בצע כי שׁמרנו משׁמרתו וכי הלכנו קדרנית מפני יהוה צבאות׃
Malachi 3:15 ועתה אנחנו מאשׁרים זדים גם נבנו עשׂי רשׁעה גם בחנו אלהים וימלטו׃
Malachi 3:16 אז נדברו יראי יהוה אישׁ את רעהו ויקשׁב יהוה וישׁמע ויכתב ספר זכרון לפניו ליראי יהוה ולחשׁבי שׁמו׃
Malachi 3:17 והיו לי אמר יהוה צבאות ליום אשׁר אני עשׂה סגלה וחמלתי עליהם כאשׁר יחמל אישׁ על בנו העבד אתו׃
Malachi 3:18 ושׁבתם וראיתם בין צדיק לרשׁע בין עבד אלהים לאשׁר לא עבדו׃
Malachi 4:1 (3:19) כי הנה היום בא בער כתנור והיו כל זדים וכל עשׂה רשׁעה קשׁ ולהט אתם היום הבא אמר יהוה צבאות אשׁר לא יעזב להם שׁרשׁ וענף׃
Malachi 4:2 (3:20) וזרחה לכם יראי שׁמי שׁמשׁ צדקה ומרפא בכנפיה ויצאתם ופשׁתם כעגלי מרבק׃
Malachi 4:3 (3:21) ועסותם רשׁעים כי יהיו אפר תחת כפות רגליכם ביום אשׁר אני עשׂה אמר יהוה צבאות׃
Malachi 4:4 (3:22) זכרו תורת משׁה עבדי אשׁר צויתי אותו בחרב על כל ישׂראל חקים ומשׁפטים׃
Malachi 4:5 (3:23) הנה אנכי שׁלח לכם את אליה הנביא לפני בוא יום יהוה הגדול והנורא׃
Malachi 4:6 (3:24) והשׁיב לב אבות על בנים ולב בנים על אבותם פן אבוא והכיתי את הארץ חרם׃
